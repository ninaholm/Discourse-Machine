Tilskuere og sponsorer trak Brøndby-res op 1 hlv.

KØBENHAVN, 11 august (Reuter) - Flere tilskuere og større støtte fra sponsorer er de primære årsager til, at Superligaens duks, Brøndby, efter første halvår kan se tilbage på en fremgang i resultat før skat på 5,7 mio. kr. til 7,8 mio. kr.
Det fremgår af Brøndbys regnskab for årets første seks måneder, der blev offentliggjort mandag.
- Bestyrelsen konstaterer i forbindelse med halvårsresultatet med tilfredshed, at der fortsat er positiv udvikling i såvel entre-som sponsorindtægter, skriver Brøndby i meddelelsen.
Ledelsen er ligeledes fuldt ud tilfreds med de sportslige resultater i første halvår, hvor klubbens bedste mandskab formåede at genvinde det danske mesterskab med et forspring på 14 point til sølvmedaljevinderne fra Vejle.
- Bestyrelsen konstaterer med stor tilfredshed, at det generationsskifte, der har været undervejs de sidste par år, er ved at være gennemført. Spillertruppen er stærk og særdeles bred med mange velkvalificerede spillere, der efterhånden pogså har opnået stor rutine, konstaterer bestyrelsesformand Ole Borch.
Men spillertruppen er mandag blevet frataget et af sine absolutte trumfkort, nemlig angriberen Peter Møller, der fremover vil spille i hollandske PSV Eindhovens trøje. Peter Møller forlader øjeblikkeligt den hjemlige Superliga som topscorer med fem mål i tre kampe, og han går dermed glip af Brøndbys vigtige kvalifikationskampe til Champions League mod Dynamo Kiev.
Brøndby fik i første halvår som følge af gældeftergivelse fra kreditorerne og en kapitalforhøjelse rettet gevaldigt op på egenkapitalen, der siden Interbank-affæren har været negativ.
Ultimo første halvår er egenkapitalen opgjort til 97 mio. kr. mod en negativ egenkapital ved nytår på 95 mio. kr.
Klubben omsatte i første halvår for godt 38 mio. kr. mod knap 24 mio. kr. i den tilsvarende periode 1996.
- Eva Elgaard Pedersen (+45) 33 96 96 57.
(c) Reuters Limited 1997.
