DAA ÆNDRER INDTJENINGSESTIMATER EFTER MEDICO-TAL.

KØBENHAVN, 2 december (Reuter) - Dansk Aktie Analyse (DAA) har som følge af regnskaber fra tre af Københavns Fondsbørs&apos; førende medico-aktier, alle KFX-selskaber, ændret sine indtjeningsskøn for indeværende og det kommende regnskabsår, fremgår det af december måneds gennemgang af de største børsnoterede selskaber.
Dansk Aktie Analyse har hævet sine estimater for indtjeningen i Novo Nordisk og Chr. Hansen Holding, mens skønnene for Coloplasts fremtidige resultater nedjusteres.
Novo Nordisk har indenfor den forgangne måned fremlagt kvartalsregnskab, der var lidt bedre end ventet. DAA har derfor opjusteret resultatet før finansielle poster i 1996 med 20 mio. kr. til 2.370 mio. kr., mens det samme resultat for 1997 opjusteres med 70 mio. kr. til 2.750 mio. kr.
DAA fastholder således, at væksten i indtjeningen i 1997 vil accelerere fra de 10-15 pct., som selskabet fortsat skønner for 1996. Novo Nordisk realiserede i 1995 et overskud før finans på 2.063 mio. kr.
I Chr. Hansen Holding har omsætningsfremgangen i 1995/96 overrasket positivt, og DAA har opjusteret sine estimater for såvel omsætning som resultat før finansielle poster. DAA forventer nu et overskud før finans i 1996/97 på 280 mio. kr. mod hidtidige 270 mio. kr. Opjusteringen betyder imidlertid ingenting på bundlinien, da øgede finansudgifter og større skattebetaling fortærer det bedre driftsresultat.
For 1997/98 ses et overskud før finansposter på 309 mio. kr. I det netop aflagte 1995/96-regnskab var det tilsvarende resultat 244 mio. kr.
Coloplasts regnskab for 1995/96 indeholdt ifølge DAA tegn på en mere afdæmpet vækst i indtjeningen, og det betyder, at DAA nedjusterer sine resultatskøn for indeværende regnskabsår, 1996/97. DAA forventer herefter et resultat før finansielle poster på 295 mio. kr. mod 298 mio. kr. i den forrige gennemgang.
DAA henviser til vanskeligheder med at hæve salgspriserne indenfor flere produktkategorier samtidig med, at nye produkter endnu ikke er kommet op i tilstrækkelig volumen til at sikre samme dækningsgrader som ældre produkter.
For 1997/98 forventes et resultat før finansielle poster på 330 mio. kr. I 1995/96 viste denne regnskabspost et plus på 258 mio. kr. (/slj).
(c) Reuters Limited 1996.
