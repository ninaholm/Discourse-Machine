Danske telefonpriser europæisk lave - analyseinst.

KØBENHAVN, 3 juni (Reuter) - De danske telefonpriser ligger i den laveste ende af den europæiske skala, hvis man sammenligner med bruttoindkomsterne land for land, viser den seneste prissammenlignings-undersøgelse fra det engelske tele-analyseinstitut Tarifica.
Undersøgelsen omfatter 11 europæiske lande, som Tarifica betegner som repræsentative. For hvert land har analyseinstituttet regnet ud, hvor meget abonnementet koster sammen med 200 minutters lokal samtale, 40 minutters langdistance samtale og fem minutters international samtale.
Danmark er billigst efterfulgt af Luxembourg, Island, Schweiz, England og Holland. På de øvrige pladser kommer Belgien, efterfulgt af Frankrig og Tyskland side om side. Herefter bliver pris-trykket næsten fordoblet i Portugal, der igen kun har halvt så høje priser som Spanien.
Danmarks placering i det europæiske felt står i tydelige kontrast til en undersøgelse i Børsens Nyhedsmagasin i sidste uge, hvor Tele Danmark optrådte som nummer 200 ud af 200 kendte danske virksomheder målt på pris og kvalitet.
Vurderingen var foretaget af danske top-erhvervsledere.
- Morten Bonde Pedersen (+45) 33 96 96 51.
(c) Reuters Limited 1997.
