AKTIEOMSÆTNINGEN STEG 17 PCT I OKTOBER PÅ KF.

KØBENHAVN, 13 november (Reuter) - Aktieomsætningen på Københavns Fondsbørs (KF) steg i oktober 1996 med 17 pct. til 22,0 mia. kr. i kursværdi i forhold til måneden før, fremgår det af en pressemeddelelse fra KF.
- Den gennemsnitlige omsætning androg 956 mio. kr. pr. børsdag mod 893 mio. kr. i september, skriver KF.
Ifølge KF var den mest handlede branche industri, der med en stigning på syv pct., i forhold til måneden før, fik en omsætning på 7,6 mia. kr. Tele Danmark blev den mest omsatte aktie med en omsætning på 2,1 mia. kr. Sophus Berendsen blev den næst mest handlede med 1,4 mia. kr.
Obligationsmarkedet fik en omsætning på 581,6 mia. kr., hvilket var en stigning på 12 pct. i forhold til september. Den gennemsnitlige daglige handel blev på 25,3 mia. kr. mod 24,7 mia. kr. måneden før.
- Der var ikke en ensartet tendens i omsætningsudviklingen blandt de forskellige obligationsgrupper, men såvel stat mv som enhedsprioritet gik frem i forhold til september med hhv. 21 og 14 pct. til 382 mia. kr. og 158 mia. kr. i nominel værdi, skriver KF.
Omsætningen indenfor futures og optioner fortsatte den negative udvikling og omsætningen faldt med 26 pct. til 46.419 stk. Den nominelle omsætning gik tilbage med 50 pct. til 18,7 mia. kr. (/jnu).
(c) Reuters Limited 1996.
