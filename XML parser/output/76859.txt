SVERIGE I EMU HVIS KVALIFICERET - LAMFALUSSY.

STOCKHOLM, 14 oktober (Reuter) - Sverige er tvunget til at gå med i EMU&apos;ens tredje fase, hvis landet opfylder konvergenskriterierne, vurderer Alexandre Lamfalussy, der er chef for det Europæiske Monetære Institut (EMI).
- Sådan som jeg forstår situationen, er Sverige forpligtet til at tilslutte sig den Økonomiske og Monetære Union (EMU), hvis kriterierne opfyldes. Men der er forhandlinger i gang om emnet, sagde Lamfalussy mandag til en række journalister efter et EMU-seminar i Stockholm.
Den gængse svenske opfattelse, der går ud på, at beslutningen om indtræden i EMU er en politisk beslutning og derfor skal tages af den svenske riksdag, er ifølge Lamfalussy ikke blevet imødegået af de øvrige EU-landes regeringer.
- Det her er på mange måder en grå zone, som ingen rigtig ved, hvordan man skal fortolke, sagde han. (/Reuters/eep).
(c) Reuters Limited 1996.
