Radiometer fundet leje efter nedjustering - dealere.

KØBENHAVN, 18 april (Reuter) - Radiometer-aktien har ifølge to dealere fundet sit nye og lavere leje efter torsdagens nedjustering og strategiskifte for sin medico-forretning. Fra morgenstunden fredag blev medico-aktien handlet ca. seks-syv pct. lavere i kurs 365-375 - et niveau, der stadig er gældende efter den første times handel.
Dealerne er imidlertid uenige, hvorvidt det er nedjusteringen eller strategiskiftet, der er årsag til den negative reaktion.
- Nedjusteringen var mere eller mindre kendt, siger en af dealerne således, mens den anden markedsdeltager vurderer, at aktien handles lavere på baggrund af de nye udsigter for 1996/97-indtjeningen.
Efter lukketid torsdag nedjusterede Radiometer sin resultatprognose for indeværende regnskabsår, der slutter 30. april, med 10 pct. til 180 mio. kr. efter skat. Samtidig meddelte KFX-selskabet, at den har opgivet sin opkøbsstrategi og nu søger en partner for at klare sig i den stadig stærkere konkurrence.
Der er frem til kl. 10.00 handlet godt 13.000 aktier.
(c) Reuters Limited 1997.
