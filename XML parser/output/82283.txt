Oticon åben for alliance på lydsystemer - Kolind.

KØBENHAVN, 3 april (Reuter) - Oticon er åben over for et tæt samarbejde med andre virksomheder omkring lydsystemer. Det fremgik på et investormøde torsdag i anledning af offentliggørelsen af koncernens regnskab, der blev fremlagt onsdag.
- Vi er åbne over for alliancer. Og man vil formodentlig se alliancer fremover, sagde Oticons adm. direktør Lars Kolind.
Uden at uddybe det nærmere nævnte han Bang &amp; Olufsen og japanske Sony som mulige samarbejdspartnere.
Samtidig fastslog direktør Niels Jacobsen, at der ikke kan blive tale om alliancer, hvor ejerforholdene bliver berørt, da det for Oticons side står fast, at Oticon-fonden skal eje en majoritet af Oticon.
Fonden ejer i øjeblikket 65,5 pct. af selskabets kapital.
I regnskabet for 1996 fremgår det, at Oticons salg af lydsystemer - hjælpemidler til hørehæmmede - har udviklet sig godt, bl.a. fordi det er lykkedes at få gang i eksporten.
- Eva Elgaard Pedersen (+45) 33 96 96 57.
(c) Reuters Limited 1997.
