S vil presse EU til at ændre tele-direktiv.

KØBENHAVN, 28 april (Reuter) - Socialdemokratiet vil presse EU til at ændre det direktiv, som lægger rammerne for et liberaliseret telemarked i medlemslandene. Det siger partiets teleordfører, Sonja Mikkelsen, til Reuters Finans mandag.
Direktivet ventes vedtaget til maj. Og ifølge EU-Kommissionen medfører det, at markederne for telefoni i de enkelte lande defineres som ét marked.
Den holdning er Socialdemokratiet, SF, de radikale, CD og de konservative diametralt uenige i.
De fem partier mener, at markedet for traditionel fastnet-telefoni skal betragtes som ét marked, adskilt fra mobilmarkedet.
Venstre vil til gengæld definere de to markeder under ét. Dermed opnår kun Tele Danmark status af dominerende operatør med pligt til at leje sit kabelnet ud til konkurrenterne på lempelige vilkår.
De fem øvrige forligspartier mener til gengæld, at også Sonofon skal underlægges de forpligtelser, som de dominerende operatører pålægges.
Sonofon, som GN Store Nord ejer 53,5 pct. af, er nemlig dominerende på mobilmarkedet med en andel på 35-40 pct.
For at få afklaret striden mellem Venstre og de fem forligspartnere, blev spørgsmålet før påske sendt til høring hos EU-Kommissionen, som gav Venstre medhold.
Tirsdag mødes teleordførerne fra de seks forligspartier så for første gang, siden svaret fra EU indløb. På mødet ventes ordførerne at komme et væsentligt skridt nærmere en færdig lovtekst, som kan sendes til afstemning i Folketingssalen.
Men det betyder ikke nødvendigvis, at den endelige lov vil definere det danske telemarked under ét, siger Sonja Mikkelsen.
- Vi vil lægge pres på EU for at få ændret direktivet, så mobilmarkedet skal betragtes som et marked for sig, siger hun.
Hvis det lykkes at presse EU til at ændre holdning, skal den danske lovtekst ændres, så den igen følger anvisningerne fra EU, siger hun.
- Alle forligspartierne er enige om, at den danske lov skal følge EU-reglerne. Derfor vil det ikke give problemer at rette i lovteksten indtil tredje-behandlingen, siger Sonja Mikkelsen.
Hun mener, at EU har skiftet holdning, mens de seks tele-forligspartier har forhandlet på Christiansborg.
- Da vi begyndte at forhandle, lød meldingen fra EU, at de to markeder skal defineres hver for sig. Siden har EU skiftet holdning efter pres fra Europa-Parlamentet, og det er åbenbart kun Venstre som har været opmærksom på ændringen, siger hun.
- Morten Bonde Pedersen (+45) 33 96 96 51.
(c) Reuters Limited 1997.
