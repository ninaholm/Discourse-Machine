GOLDMAN SACHS FASTHOLDER NOVO NORDISK-ANBEFALING.

KØBENHAVN, 20 januar (Reuter) - Novo Nordisk-aktien fastholder sin Market Outperformer status hos den amerikanske investeringsbank Goldman Sachs. Det fremgår af bankens prognose for udviklingen i de europæiske medicinalaktier i 1997.
- Vi gentager vores Market Outperformer rating. Novo Nordisk er skønnet til at opnå en årlig vækst i indtjeningen per aktie (EPS) over den fem-årige periode 1996-2000 på omkring 14 pct. Vores 12-måneders target pris er ca. 600, svarende til en stigning på 11 pct., skriver Goldman Sachs.
Den danske medicinalaktie lukkede mandag i kurs 557 eller en kr. lavere end fredag.
Indtjeningen per aktie ses i 1996 at blive 23,82 kr. mod 20,82 kr. i 1995. I de efterfølgende to år skønner Goldman Sachs at indtjeningen vil stige til hhv. 27,29 kr. per aktie i 1997 og 31,16 kr. per aktie i 1998.
Goldman Sachs fastholder tilmed sin anbefaling om at overvægte britiske/europæiske medicinalaktier.
Banken har et godt øje til især Novartis og Roche, begge på Priority List, mens Glaxo Wellcome står på bankens Recommended List. Herefter kommer gruppen af Market Outperformers, hvor danske Novo Nordisk befinder sig. (/slj).
(c) Reuters Limited 1997.
