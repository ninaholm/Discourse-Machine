NORDISK BØRS EN FORDEL FOR DK - BØRSMÆGLERFMD.

KØBENHAVN, 9 december (Reuter) - Et tættere samarbejde mellem de nordiske børser vil være en fordel for det danske marked, mener formanden for Børsmæglerforeningen, direktør i Unibank Markets, Christian Clausen.
- En samlet børs vil skabe større interesse, og der vil nok kunne skabes mere likviditet. Der er ingen tvivl om, at det vil være en fordel for de danske papirer, siger Christian Clausen til Reuters Finans.
Børsmæglerforeningen støtter de kræfter, der arbejder på at danne en fælles børs i Norden, oplyser han.
- Vi støtter arbejdet med at danne en fælles børs. Men det skal bygge på konkrete forhold, og det er vigtigere, at man gør det rigtigt, end man gør det hurtigt, siger Christian Clausen.
Han kan ikke forestille sig en egentlig fusion af børserne i de nordiske lande i første omgang.
- Mange taler om, at der vil være tre-fire-fem børsnetværk i fremtiden, og her mener vi, at det er oplagt, at et af dem er et nordisk netværk, siger Christian Clausen.
Ifølge Christian Clausen er den største umiddelbare fordel, at kræfterne slås sammen om udviklingen af et fælles handelssystem, som er en stor opgave at løfte for de enkelte børser alene.
Børsmæglernes formand venter ikke, at en fælles nordisk børs bliver en realitet i løbet af de første par år, fordi det kræver en tilpasning af lovgivningen i de enkelte lande.
I et indlæg i Svenska Dagbladet søndag, argumenterer den adm. direktør for Københavns Fondsbørs, Lars Johansen, for en sammenlægning af børserne.
- Jeg tror, at tiden er optimal denne gang. Alle børser overvejer udbygning eller opgradering af sine handelssystemer, og alle børserne forsøger at tiltrække nye udenlandske medlemmer, skriver Lars Johansen til de svenske læsere. (/olm).
(c) Reuters Limited 1996.
