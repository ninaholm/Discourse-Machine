ANALYTIKERE SKUFFET OVER UNIDANMARKS LAVE UDBYTTE.

KØBENHAVN, 19 februar (Reuter) - Det skuffer de danske bankanalytikere, at Unidanmark i regnskabsåret 1996 har valgt at fastholde udbyttet på 10 pct. Det siger flere analytikere til Reuter Finans onsdag, efter offentliggørelsen af bankens årsregnskab.
- Det er helt klart skuffende, at der ikke kommer et højere udbytte fra Unidanmark. Med den kernekapital de har, og den overdækning der er på de dårlige lån, burde de have forhøjet udbyttet. Enten skyldes det uændrede udbytte, at de ikke vil følge en aktionærvenlig politik - ellers har de noget andet i ærmet, siger en analytiker.
Analytikeren har dog intet konkret bud på, hvad ledelsen i Unibank har gemt i ærmet.
Selve 1996-regnskabet får også et par kritiske ord med på vejen af analytikerne.
- Netto renteindtægterne var lidt skuffende, omkostningerne var lidt højere end forventet, samt at de nu skal til at betale mere i skat. Bundlinien skuffede således også, siger en anden analytiker.
Unidanmark kom ud af regnskabsåret med et resultat efter skat på 2.025 mio. kr. mod 2.116 mio. kr. året før.
Bankens fremtidsudsigter bliver heller ikke modtaget alt for positivt i analytikerkredse.
- Fremtidsudsigterne tyder ikke umiddelbart på et bedre resultat i 1997 end i 1996. Samtidig venter jeg, at skattebetalingerne vil vokse i 1997, siger en analytiker.
Dagens kursfald i Unidanmark-aktien tilskriver analytikerne skuffelsen over det uændre udbytte, og flere af analytikerne ville ikke udelukke, at aktien skal længere ned i kurs.
Unidanmark ligger onsdag ved 15-tiden uændret i kurs 355 efter at have været ned i kurs 348 kort efter offentliggørelsen af regnskabet.
- Jørn Nurkka (+45) 33 96 96 55.
(c) Reuters Limited 1997.
