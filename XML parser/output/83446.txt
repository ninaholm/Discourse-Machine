APM savner politisk vilje til lavere udgifter.

KØBENHAVN, 7 maj (Reuter) - Skibsreder Mærsk Mc-Kinney Møller efterlyser politisk vilje til at gøre noget ved det offentliges udgiftsniveau. Det kom tirsdag frem på generalforsamlingen i Dampskibsaktieselskabet af 1912, der er en del af A. P. Møller Gruppen.
- Omkostningsniveauet dikteres stadig i det væsentlige af lønningerne, der igen dikterers af den højeste samfundsbeskatning i lande vi ønsker at sammenligne os med. Alt en følge af de overdrevne offentlige udgifter, som der mangler politisk vilje og mod til at reducere, sagde Mærsk Mc-Kinney Møller i sin beretning.
Han henviste til andre lande, hvor regeringerne har angrebet tingene på anderledes måde.
- Jeg har tidligere givet eksempler på lande, der har lagt tingene anderledes til rette - Singapore, New Zealand, Schweiz - og fristes til i dag at give endnu et eksempel - Holland - der har formået at vende udviklingen med en cocktail af finans-, skatte-, arbejdsmarkeds-og socialpolitiske foranstaltninger, sagde skibsrederen.
- Ole Mikkelsen (+45) 33 96 96 54.
(c) Reuters Limited 1997.
