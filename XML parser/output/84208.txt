DDB venter 1000 henvendelser i åbnings-weekend.

KØBENHAVN, 29 maj (Reuter) - Den Danske Bank forventer at få op mod 1.000 henvendelser i den første weekend, hvor banken tilbyder låneformidling via telefonen, oplyser bankdirektør Søren Møller Nielsen fra Den Danske Bank.
- I den første weekend får vi formentlig nysgerrig-henvendelser og henvendelser fra konkurrenter og medier, så der vil nok være ca. 1.000 henvendelser, mens der nok vil være nogle færre i de kommende weekender, siger Søren Møller Nielsen til Reuters Finans.
Danske Direkt, som det nye tilbud hedder, får en samlet bemanding på 40-50 personer, men normalt vil der være 8-10 personer på arbejde samtidigt, forudser Søren Møller Nielsen.
Den Danske Bank er klar med sin udvidede åbningstid allerede i den kommende weekend, mens Unibank har meddelt, at den tager et lignende initiativ fra den 12. august.
Hos Den Danske Bank betyder initiativet, at banken sidder klar ved telefonerne fra kl. 10 til kl. 16 i weekenderne, mens det vil være muligt at komme igennem til banken fra kl. 9 til 17 på hverdage undtagen torsdag, hvor der holdes åben frem til k. 22.
- Ole Mikkelsen (+45) 33 96 96 54.
(c) Reuters Limited 1997.
