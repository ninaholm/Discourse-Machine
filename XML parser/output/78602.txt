ØKONOMIMINISTERIET OVERTAGER FINANSSEKTOR.

KØBENHAVN, 30 december (Reuter) - Regeringsrokaden, der bl.a. reducerer antallet af ministre til 19 fra 20, medfører tilmed, at al regulering og tilsyn med de finansielle virksomheder samles i Økonomiministeriet. Det fremgår af pressemeddelelsen i forbindelse med omdannelsen af regeringen, der blev nødvendig efter, at CD kort før jul trak sig ud af regeringen.
- Ved den nye regerings tiltrædelse samles al regulering og tilsyn med de finansielle virksomheder i Økonomiministeriet, skriver Statsministeriet.
Økonomiministeriet har hidtil kun haft realkreditinstitutterne under sig, mens de resterende finansielle institutioner hørte under Erhvervsministeriet. Det betyder, at økonomiminister Marianne Jelved i fremtiden bliver finanssektorens minister.
Ny erhvervsminister efter CD-formanden, Mimi Jakobsen bliver Jan Trøjborg, der kommer fra posten som øverste chef for Trafikministeriet. (/slj).
(c) Reuters Limited 1996.
