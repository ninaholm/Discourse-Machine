TELE DK I KLEMME PGA ALLIANCE-TREND - IT-KONSULENT.

KØBENHAVN, 15 januar (Reuter) - Udviklingen på det internationale telemarked går mod tre store globale selskaber med en masse lokale tilbringere og agenter. Tele Danmark risikerer dermed at komme i klemme, fordi selskabet endnu ikke er med i en større international tele-alliance.
Det vurderede Allan Fischer-Madsen fra IT-konsulentfirmaet Fischer &amp; Lorenz onsdag på BG Banks seminar om tendenser på IT-markedet.
- Det er et stort problem for Tele Danmark, at de står udenfor alliancerne, og det er meget vigtigt, at de kommer med på alliance-vognen. I den sammenhæng er det også meget vigtigt, hvad der sker med statens ejerandel i selskabet, sagde han.
På verdensplan forventer Allan Fischer-Madsen, at der om nogle år kun vil være tre verdensomspændende teleselskaber tilbage.
- På sigt vil der kun være tre store globale teleselskaber i verden med mange lokale tilbringere og agenter fordelt rundt omkring i de forskellige lande, sagde han.
Hvornår denne fremtidsvision bliver en realitet, er det, ifølge IT-konsulenten, dog svært at sige noget konkret om.
- Mit bud er, at vi om fem års tid vil se de første tendenser til denne globalisering på det internationale telemarked, sagde han.
Vejen til de globale teleselskaber bliver præget af indgåelser af alliancer og flere fusioner på tværs af landegrænserne samt store strukturrationaliseringer indenfor branchen, vurderede Allan Fischer-Madsen.
- Samtidig vil vi se meget betydelige investeringer - specielt indenfor nye forretningsområder i takt med den stigende konkurrence i branchen, sagde han. (/jnu).
(c) Reuters Limited 1997.
