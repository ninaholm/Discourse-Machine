Novos lykkepille haler fortsat ind på Eli Lilly.

KØBENHAVN, 23 juli (Reuter) - Novo Nordisks antidepressionsmiddel, Seroxat/Paxil, vinder fortsat ind på verdens mest sælgende &quot;lykkepille&quot;, Eli Lilly&apos;s Prozac.
Salget af Prozac steg i andet kvartal af 1997 med 11 pct. til 598 mio. US-dollars (ca. 4,2 mia. kr.), stærkt trukket af det amerikanske marked, mens salget af Seroxat/Paxil udenfor Norden på 344 mio. US-dollars (ca. 2,4 mia. kr.) lå 33 pct. over salget i samme periode sidste år.
Novo Nordisk markedsfører og sælger sin &quot;lykkepille&quot; under navnet Seroxat i Norden, mens britiske SmithKline Beecham har salgsrettigheder i resten af verden. Navnet Paxil bruges kun på det amerikanske marked.
SmithKline Beecham offentliggjorde kvartalsregnskab tirsdag, og Eli Lilly fulgte med onsdag.
Prozac-salget steg i USA med 24 pct., men noterede et fald udenfor USA på 17 pct. Salget af Paxil i USA gik 36 pct. op i andet kvartal.
Novo Nordisk fik i 1996 licensindtægter fra SmithKline Beecham på 381 mio. kr. fra et Seroxat/Paxil-salg på ca. 7,4 mia. kr.
Ved et uændret forhold mellem licensindtægter og salg, står Novo Nordisk til en check fra SmithKline Beecham på godt 120 mio. kr. for andet kvartal.
- Søren Linding Jakobsen (+45) 33 96 96 53.
(c) Reuters Limited 1997.
