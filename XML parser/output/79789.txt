NOTERING AF KERNEOMRÅDER MULIG PÅ SIGT - FIORINI.

KØBENHAVN, 4 februar (Reuter) - Børsnotering af et eller flere af EAC-koncernens kerneområder kan blive en fremtidig finansieringskilde for at realisere den planlagte vækst. Det sagde koncernens ordførende adm. direktør Michael Fiorini tirsdag på et møde med Den Danske Finansanalytikerforening.
- En notering kan bruges som en alternativ finansieringskilde til forretningsområderne, men vi må også overveje, hvad en notering vil betyde for likviditeten i EAC-aktien. Men det tager endnu nogle år, før en eventuel notering vil komme på tale, sagde Fiorini.
Koncernen har dog ikke på nuværende tidspunkt konkrete planer om en mulig børsnotering af kerneområderne, understregede Michael Fiorini.
EACs tre kerneforretningsområder dækker i dag områderne, ØK Grafisk, ØK Konsumvarer og ØK Fødevarer. Udover de tre kerneområder har koncernen seks øvrige forretningsområder omfattende Kemi, Teknisk, Trading, Træ, Uld og Spedition.
Michael Fiorini tilføjede, at flere af forretningsområderne har potentiale til at udvikle sig til et kerneområde inden for koncernen men fremhævede især kemi-området.
- Kemiområdet har gode forudsætninger for at blive et kerneområde, men forretningsområdet skal udbygges geografisk. I øjeblikket er vi primært aktive i Thailand, men er så småt begyndt i Vietnam, sagde Michael Fiorini.
EAC og kemikoncernen ICI har i løbet af 1996 ændret deres samarbejde inden for kemikalieområdet for bedre at udnytte det voksende marked i Thailand. Ifølge aftalen skal ICI være ansvarlig for kontakten med de største kunder, mens EAC skal koncentrere sig om distributionen af produkterne.
- Ændringen af samarbejdet med ICI betyder, at vi mister noget af indtjeningen på kortsigt. Til gengæld har aftalen givet et solidt fundament på længere sigt. Vores fremtidige ekspansion inden for kemi-området behøver ikke nødvendigvis at være sammen med ICI. Der er også andre på markedet, fortsatte Fiorini. (/jnu).
(c) Reuters Limited 1997.
