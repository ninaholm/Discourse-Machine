FLS overgik analytikeres forventninger i 1996.

KØBENHAVN, 25 marts (Reuter) - FLS overgik i regnskabsåret 1996 de fleste analytikeres forventninger med en fremgang i det ordinære resultat på 68 pct. til 951 mio. kr. mod 566 mio. kr. året før. Inden offentliggørelsen lød forventningen fra syv danske og udenlandske analytikere på et ordinært resultat på 735 mio. kr.
- Det var et flot resultat fra FLS, og det lå pænt over forventningerne. Vi overvejer, at opjustere vores underperform-anbefaling til neutral eller måske en lille outperform, siger en analytiker til Reuters Finans.
Koncernen omsatte i regnskabsåret for 19.484 mio. kr., hvilke var 1.460 mio. kr. mere end i 1995, fremgår det af årsregnskab.
Som ventet var det ingeniørvirksomhederne som var drivkraften bag fremgangen i omsætningen. Det største datterselskab i divisionen, F.L.Smith-Fuller Engineering, oplevede en vækst i omsætningen på 22 pct. til otte mia. kr.
De øvrige selskaber i koncernen kunne stort set alle noterer fremgang i omsætningen, bortset fra Aalborg Portland Holding og Dansk Eternit, der oplevede et fald i omsætningen.
- De fleste af koncernens selskaber har således øget deres geografiske markedsdækning, og er dermed blevet mere internationale og mindre afhængige af den økonomiske udvikling i specifikke markeder, skriver ledelsen i regnskabet.
Ledelsen tilføjer dog, at der samtidig kan konstateres en stigende konkurrence fra såvel lokal som internationale selskaber, og at denne udvikling må forventes at fortsætte. Dette vil medfører et yderligere behov for investeringer og rationaliseringer i det kommende år. Koncernen har således hensat 200 mio. kr. i regnskabet til strukturtilpasninger.
Aerospacedivisionen fortsatte i regnskabsåret udviklingen med et faldende underskud, og kom ud med et resultat før skat på minus 86 mio kr. mod et underskud på 146 mio. kr. i 1995.
- I 1996 er kundebasen udvidet, og der er i årets løb indgået flere langtidskontrakter, hvilket betyder, at selskabet ved indgangen til 1997 har den hidtil største ordrebeholdning, samt en tilfredsstillende ordredækning for 1997.... For 1997 forventes de senere års fremgang at fortsætte, skriver FLS.
På bundlinien realiserede FLS et resultat før minoriteter på 655 mio. kr. mod 412 mio. kr. året før. Dermed blev bundlinie resultatet i koncernen på niveau med det resultat, som koncernens adm. koncerndirektør, Birger Riisager, oplyste til Reuters Finans på en erhvervspolitisk konference i december.
Dengang sagde Birger Riisager, at FLS ville komme ud af 1996 med et nettoresultat på niveau med 1991. I 1991 fik koncernen et overskud efter skat på 643 mio. kr., hvilket er meget tæt på de 655 mio. kr., som blev opnået i 1996. I samme ombæring gav koncerndirektøren et bud på koncernomsætningen, og det lød på 19,5 mia. kr.
Dagen efter udsendte Birger Riisager en fondsbørsmeddelelse, hvor han tilbageviste, at han skulle have omtalt et konkret resultat for koncernens 1996-resultat.
Det flotte bundlinieresultat har fået bestyrelsen til at stille forslag om, at der udbetales et udbytte på 16 pct. til aktionærerne, mod 12 pct. året før.
FLS Industries forventer i 1997 et stigende økonomisk resultat, fremgår af koncernens regnskab.
- Der forventes i 1997 en stigende aktivitet og indtjening fra de fleste af koncernens selskaber sammenlignet med 1996. FLS koncernen forventer således i 1997 at få et økonomisk resultat, der er bedre end i 1996, skriver FLS i regnskabet.
- Jørn Nurkka (+45) 33 96 96 55.
(c) Reuters Limited 1997.
