Huspriser kræver fortsat opmærksomhed - Natbank.

KØBENHAVN, 5 august (Reuter) - Udviklingen i ejendomspriserne bør fortsat påkalde sig regeringens opmærksomhed, når finanslovsforslaget for 1998 fremlægges i slutningen af august. Det fastslår nationalbankdirektør, Jens Thomsen, over for Reuters Finans tirsdag.
- Ejendomsprisudviklingen understreger behovet for en fast finanspolitik. Og det er vigtigt især at være opmærksom på byggesektoren, siger Jens Thomsen.
Meldingen kommer kun få dage efter, at finansminister Mogens Lykketoft (S) i Det Fri Aktuelt afviste, at der nu og her er behov for et politisk indgreb mod de stigende ejendomspriser.
Jens Thomsen understreger da også, at der ikke er konkrete signaler, der i øjeblikket peger på, at de stigende ejendomspriser vil føre til et forbrugsboom, der kan skabe flaskehalse i byggesektoren og risiko for lønpres.
- Man kan jo endnu ikke se voldsomme virkninger på det private forbrug, påpeger Jens Thomsen.
Den seneste opgørelse over udviklingen i huspriserne fra Realkreditrådet viser, at ejendomspriserne i årets andet kvartal steg med godt 11-12 pct. på årsbasis. Udviklingen fik i april nationalbankdirektør, Bodil Nyboe Andersen, til at påpege faren for, at værdistigningerne på fast ejendom gennem belåning af friværdien kunne skabe risiko for lønpres.
Frygten for inflation fik regeringen til at foretage en stribe indgreb over for byggeriet i de følgende måneder, senest med indførelsen af en afgift på 20 pct. på statslige bygge-og anlægsopgaver. Indgrebene er registreret i Nationalbanken.
- I relation til foråret har regeringen faktisk gjort en del, siger Jens Thomsen med henvisning til indgrebene.
Udviklingen i ejendomspriserne er ikke det eneste, der skærper kravene til næste års finanslov. Det samme gør udviklingen på rente-og valutamarkederne, da en faldende rente og en svagere dansk krone er med til at øge behovet for en stram finanspolitik.
- Penge-og valutapolitikken har givet en ekspansiv impuls til den økonomiske aktivitet. Det understreger behovet for en fast finanspolitik, påpeger Jens Thomsen.
Siden årets start er den effektive danske kronekurs faldet med godt fire pct. Samtidig er de lange renter faldet med et kvart til et halvt procentpoint. Begge dele øger den økonomiske aktivitet og faren for inflation.
Allerede i Nationalbankens kvartalsoversigt fra maj blev problematikken fremhævet. Dengang hed det, at udviklingen skærpede kravene til finanspolitikken. I maj lå den effektive kronekurs omkring 100,50. I øjeblikket er den tæt på 97, svarende til en svækkelse på over tre pct. Samtidig er renten faldet.
Ifølge SMEC-modellen hos Det Økonomiske Råd kan den danske inflation i løbet af 1997 blive forøget med omkring et procentpoint som følge af den svagere krone.
I Nationalbankens egen Mona-model betyder et fald i den effektive kronekurs på en pct., at forbrugerpriserne over en periode på otte år stiger med godt 1,2 pct.
- Stig Ørskov Pedersen (+45) 33 96 96 59.
(c) Reuters Limited 1997.
