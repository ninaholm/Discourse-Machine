Japansk spareiver kan ramme Novos insulin-salg.

KØBENHAVN, 24 juli (Reuter) - Det japanske sundhedsministerium planlægger at skære i sine udgifter til medicin, og det kan ramme Novo Nordisks insulin-salg, fremgår det af en artikel i den japanske erhvervsavis, Nihon Keizai Shimbun torsdag.
Besparelsesplanen vil også ramme forsikringsudbetalingerne til kroniske sygdomme som sukkersyge ved at fastlåse tilskuddene, skriver avisen.
Det regerende parti, De liberale Demokrater, forventer at lægge sidste hånd på Sundhedsministeriets plan i slutningen af august.
Planen er iværksat for at dæmpe de stærkt stigende medicinudgifter, velvidende at medicinalfirmaer og læger vil sætte sig imod.
Novo Nordisk fakturerede 18 pct. af sin samlede omsætning i 1996 på næsten 15 mia. kr. i japanske yen. Den danske medicinalkoncern er tidligere blevet hårdt ramt af tiltag fra de japanske sundhedsmyndigheder, der eksempelvis pålagde alle producenter af humane væksthormoner, herunder Novo Nordisk, en prisreduktion på 13 pct.
Det skete den 1. april 1996 og var stærkt medvirkende til en uændret omsætning inden for dette forretningsområde sidste år på ca. 1,5 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
