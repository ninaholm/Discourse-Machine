Sydbank venter øget nettoeksport i 4 kvartal 96.

KØBENHAVN, 26 marts (Reuter) - Stigningstakten i den danske eksport ventes at stige markant i fjerde kvartal af 1996, skriver Sydbank i sin ugentlige analyse.
- Vi forventer, at stigningstakten i eksporten stiger markant, hvilket bl.a. kan tilskrives den svækkede handelsvægtede danske krone, men også øgede indtægter i GBP og USD. Da importvæksten ikke ventes at stige så markant som eksporten, fåes et positivt bidrag fra nettoekporten til den samlede vækst, skriver Sydbank i sin kommentar til nationalregnskabstallene for fjerde kvartal, som Danmarks Statistik offentliggør onsdag kl. 9.30.
For fjerde kvartal venter Sydbank en år-til-år vækst på 2,5 pct. mod 2,6 pct. i tredje kvartal. Væksten i fjerde kvartal ventes dog at være anderledes sammensat end i tredje kvartal, skriver Sydbank.
Udover en stigende nettoeksport venter banken, at privatforbruget vil udvise en stadig stigende tendens, ikke mindst på grund af den stigende beskæftigelse og et stigende detail-og bilsalg.
- Holder vores prognose stik vil den samlede vækst i 1996 blive på 2,1 pct., hvilket er et fald fra 1995, da væksten blev på 2,6, skriver banken i sin analyse af likviditetsområdet.
- Morten Bonde Pedersen (+45) 33 96 96 51.
(c) Reuters Limited 1997.
