FEARNLEYS SER EJ GRUND TIL OPTIMISME FOR TANKSKIBE.

OSLO, 1 okt (Reuter) - Det norske skibsmæglerfirma Fearnleys forudser i sin september-rapport, at til trods for at efterspørgslen efter råolie er steget, vil det næppe hjælpe tankskibsmarkedet i nogen nævneværdig grad.
Problemet for rederier med aktiviteter inden for dette felt er, ifølge Fearnleys, at den øgede produktion af råolie kommer fra områder tæt på markederne, og det mindsker fragtafstanden.
- Dagens udvikling er helt tydelig negativ, og der er meget lidt, som tyder på, at trenden med stagnerende til aftagende fragtafstande vil aftage, skriver Fearnleys.
På den anden side er der også meget lidt som tyder på, at den samlede tankflåde de næste par år vil vokse i nogen nævneværdig grad. Men skal man have et varigt løft i tankraterne, er det væsentligt, at man får et løft i skrotaktiviteterne, skriver Fearnleys.
Ifølge Bassøe Shipbrokers ugerapporter er der indtil nu i 1996 skrottet 13 tankskibe i de tungere vægtklasser, mens der i 1995 var tale om, at 30 tankskibe blev hugget op.
Fearnleys konkluderer, at rateniveauet de næste 12-18 måneder vil lige inden for det samme inverval, man hidtil har set i år, og dermed godt under det niveau, som optimister spåede i sommer.
I Danmark er det primært A. P.Møller, der har olietankskibe, men rederierne D/S Torm og D/S Norden er også beskæftiget med olietransport. (/Reuter/eep).
(c) Reuters Limited 1996.
