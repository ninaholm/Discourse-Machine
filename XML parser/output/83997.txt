Telia og Mobilix overvejer samarbejde - avis.

KØBENHAVN, 23 maj (Reuter) - Det svenskejede telefonselskab Telia og det franskejede Mobilix overvejer at indgå et samarbejde på det danske mobiltelefonmarked inden for DCS 1800-systemet. Det skriver ComputerWorld fredag.
- Telia og Mobilix overvejer et samarbejde, der i første omgang vil betyde, at de to selskaber indgår særlige aftaler om roaming på deres respektive DCS 1800-net, skriver ComputerWorld.
Roaming gør det muligt at bevæge sig fra den ene operatørs dækningsområde til en andens.
Samarbejdet kan muligvis føre til, at de to operatører bygger et landsdækkende DCS 1800-net uden om Sonofon og Tele Danmark, skriver avisen videre i et interview med Telias danske direktør Claus Jacobsen.
Grunden til, at de to selskaber overvejer at gå sammen skyldes utilfredshed med den nye danske telelov, som sætter Tele Danmark i stand til at bestemme den pris, som en abonnent på Tele Danmarks faste net skal betale for at ringe til en mobilabonnent på eksempelvis Telias net.
Tele Danmark påpegede torsdag overfor Reuters Finans, at selskabet ikke har mulighed for eller i sinde at bestemme prisen egenhændigt. Tele Danmark er underlagt begrænsninger i loven, som højest gør det muligt for selskabet at justere priserne på de sidste øre for at skabe gennemsigtighed for kunderne.
Underdirektør i Tele Danmark Tom Togsverd sagde torsdag ntil Reuters Finans, at Tele Danmark er åben for en dialog med de nye mobiloperatører på det danske marked.
- Carl Johan Corneliussen (+45) 33 96 96 57.
(c) Reuters Limited 1997.
