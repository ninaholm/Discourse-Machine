NYT INKONTINENSMIDDEL INGEN TRUSSEL - COLOPLAST.

KØBENHAVN, 5 december (Reuter) - Det nye lægemiddel mod inkontinens, ufrivillig vandladning, som svensk-amerikanske Pharmacia &amp; Upjohn har på trapperne, forventes ikke at udgøre nogen direkte trussel mod Coloplasts position på markedet for inkontinensprodukter. Det siger koncerndirektør i Coloplast, Carsten Lønfeldt til Reuters Finans.
- Medicinske produkter kan ikke dække behovene hos hovedparten af de patienter, som vores produkter primært retter sig imod. Men der vil dog være et vist overlap. Det kan ikke undgåes, siger Carsten Lønfeldt.
Pharmacia &amp; Upjohn meddelte torsdag, at selskabet har afsluttet sine kliniske forsøg med lægemidlet Tolterodin, og er nu klar til at søge om myndighedernes godkendelse på de største markeder, herunder USA og Europa. Det vil ske inden for to måneder. Der blev ikke givet noget tidspunkt for en egentlig lancering.
Carsten Lønfeldt bedømmer ud fra de foreløbige oplysninger om det nye lægemiddel, at produktet hovedsageligt vil rette sig mod personer med midlertid inkontinens af motoriske grunde.
Coloplasts markedsposition er derimod især baseret på en stærk tilstedeværelse på markeder for inkontinens som følge af stress og fysisk lammelse. Det er der ifølge Carsten Lønfeldt endnu ingen medicinske produkter, der kan afhjælpe.
- Vi er selvfølgelig også lidt inden for dette område (midlertid inkontinens af motoriske grunde, red.), så noget kan det betyde. Men det er ikke det store, siger Carsten Lønfeldt.
Coloplast fremstiller udelukkende fysiske produkter og har ifølge Carsten Lønfeldt besluttet at holde sig fra medicinske produkter.
- Vi har det ikke godt med udviklingstider på 10 år. Alt, hvad der tager mere end 24 måneder at udvikle, holder vi os fra, siger Carsten Lønfeldt. (/slj)
Coloplast omsatte i 1995/96 for 1.975 mio. kr. med et resultat før skat på 280 mio. kr. Omkring 22-23 pct. af omsætningen kommer fra salg af inkontinensprodukter. (/slj).
(c) Reuters Limited 1996.
