Mindre udbud af obligationslån i 2 hlv - Codan B.

KØBENHAVN, 1 maj (Reuter) - Codan Bank forventer, at de låntagere, der hidtil har udstedt fire pct. obligationer, vil udbyde færre papirer i andet halvår end i første halvår 1997. Det fremgår af publikationen Penge &amp; Pension for april.
- Det er vores vurdering, at for de låntagere, der hidtil har udstedt fire pct. papirer, er lånebehovene efterhånden mere end dækket, og de får i stigende grad problemer med at finde placeringsmuligheder med samme sikkerhed og med en bedre forrentning end den, de låner til, skriver Codan Bank.
Dermed imødeser Codan Bank et faldende udbud og dermed lidt lavere renter på denne type papirer.
Der blev lukket op for udstedelse af fire pct. obligationer i efteråret 1996, hvor mindsterenten ekstraordinært blev sænket til fire pct. Mindsterenten skal i juni fastsættes for andet halvår 1997. Fastholdes det nuværende renteniveau og - struktur, tyder det på, at mindsterenten bliver fastholdt på fire pct.
Øresundsforbindelsen, Storebæltskonsortiet, Hypotekbanken og FIH er blandt dem, der har benyttet sig af muligheden for at udstede erhvervslån med en kuponrente på fire pct.
Derudover har flere udenlandske låntagere bl.a. Deutsche Finance, NIB og Landwirtschaftliche Rentenbank udstedt fire pct. obligationer i danske kroner.
- Eva Elgaard Pedersen (+45) 33 96 96 55.
(c) Reuters Limited 1997.
