PROGNOSE - ØKONOMER TROR PÅ STIGENDE DK-RENTER.

Af Kenneth Lund Pedersen KØBENHAVN, 4 oktober (Reuter) - Efter den seneste tids store fald i de danske renter, ser bunden nu ud til at være nået.
Frem til nytår vil renten på den 10-årige statsobligation stige til 7,10 pct. fra det nuværende niveau på 6,80 pct., og på seks og 12 måneders sigt vil den lange rente være steget til hhv. 7,23 og 7,34 pct.
Det er det gennemsnitlige resultat af 17 danske og internationale økonomers bud på den danske renteudvikling i det næste års tid.
- En stigende lang rente i USA forventes at trække Europas lange renter op på tre-seks måneders sigt, og tysk vækst vil understøtte denne udvikling, lyder forklaringen fra økonom Jens Nyholm fra Spar Nord.
Både Danmark og Tyskland er i øjebliket tæt på bunden af den pengepolitiske cyklus, mener Jens Nyholm.
Denne holdning deles af analysechef Frank Fryd Petersen fra BG Bank.
- Pengepolitiske stramninger senere i 1996 ventes, at medføre stigende obligationsrenter internationalt, siger Frank Fryd Petersen.
Tendensen til stigende danske renter gælder også i den korte ende af markedet, hvor udviklingen i tre-måneders pengemarkedsrenten vil følge mønstret fra de lange renter, mener økonomerne.
På tre og seks måneders sigt vil tre-månedersrenten komme op på hhv. 3,68 pct. og 3,78 pct., vurderer de.
Kigger man et helt år frem er forventningen til forrentningen af en tre-måneders placering i pengemarkedet på 4,13 pct.
- Den danske inflation ser ud til at være under kontrol. Dog kan en vis nervøsitet for prisudviklingen forhindre yderligere officielle rentesænkninger, siger valutaanalysechef Niel Mackinnon fra Citibank i London i en kommentar.
I august var den danske inflation 2,4 pct. år/år.
Forventningerne om højere danske renter i det kommende års tid, er dog ikke ensbetydende med, at en udvidelse af rentespændet til Tyskland er lige om hjørnet.
Tværtimod tror panelets økonomer, at forskellen mellem den 10-årige danske og tyske rente det næste års tid i gennemsnit vil blive liggende nogenlunde uændret i intervallet 0,80 til 0,86 pct.point.
Der er forholdsvis bred enighed om rentespændets skæbne, når 1996 slutter om tre måneder. Den mest optimistiske økonom tror på et spænd på 0,75 pct.point, mens det højeste bud lyder på 1,00 pct.point. På et års sigt er laveste og højeste bud hhv. 50 og 100 basispunkter.
Det er således værd at bemærke, at ikke en eneste af de 17 adspurgte danske og internationale økonomer tror, at rentespændet vil komme over 1,00 pct.point i det kommende år.
- Vi forventer, at en ny EMS-aftale for Danmark vil medføre et mindre rentespænd end det nuværende, siger økonom Jens Nyholm fra Spar Nord.
En opfattelse, der ikke helt deles af Frank Fryd Petersen fra BG Bank.
- Stærk dansk vækst i 1996 og 1997 vil kunne presse det lange rentespænd lidt ud, mener Frank Fryd Petersen.
Blandt panelets deltagere er der stor usikkerhed om retningen i den 10-årige rente. Om kun tre måneder spænder uenigheden fra et fald til 6,70 pct. fra de nuværende 6,80 pct., til en stigning på over et pct.point til 8,00 pct. Om et år er de afgivne estimater fordelt mellem 6,25 pct. og 8,00 pct. for den lange benchmarkrente.
(c) Reuters Limited 1996.
