AE SER INGEN GRUND TIL NERVØSITET PGA RØD FL97.

KØBENHAVN, 28 november (Reuter) - Erhvervslivet og de finansielle markeder behøver ikke at være nervøse, selv om regeringen har indgået en stemmeaftale med venstrefløjen i Folketinget om næste års finanslov, mener direktøren for Arbejderbevægelsens Erhvervsråd (AE), Lars Andersen.
- Det er glædeligt, at SF er så ansvarlige, og hvis det er deres nye stil, så behøver erhvervslivet og de finansielle markeder ikke at være så nervøse, siger han til Reuters Finans.
Han mener, at Det Konservative Folkeparti har vist større uansvarlighed end SF under forhandlingerne.
- Hvis der er nogen, der har været uansvarlige, så er det de konservative, siger Lars Andersen.
Han henviser til, at de konservative vil have nedsat lejeværdien, øget sygehusudgifterne og skattelettelser til erhvervslivet.
- Et forlig med de konservative var blevet dyrere, og der havde været risiko for større kosmetik i finansloven, siger Lars Andersen.
Han indrømmer, at omlægningen af Krigsforsikring for Danske Skibe er en kosmetisk forbedring af de samlede offentlige finanser.
- Der er to ting i det: Det ene er, at finanspolitikken bevares, men der foretages omprioriteringer, hvor de erstatter menneskepenge et sted med et andet sted. Det andet er vinduespynt af hensyn til balancemål. Det er engangindtægter, siger Lars Andersen, der kun vil løfte øjenbrynene, hvis engangsintægterne bruges på driftsudgifter.
Han mener, at aktivitetsvirkningen af finansloven er det mest interessante. (/olm).
(c) Reuters Limited 1996.
