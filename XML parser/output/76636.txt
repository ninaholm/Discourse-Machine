ÅBNINGSTALE MANGLER POLITISK LEDERSKAB - ELLEMANN.

KØBENHAVN, 1 oktober (Reuter) - Statsminister Poul Nyrup Rasmussens åbningstale er præget af mangel på politisk lederskab, siger Venstres leder Uffe Ellemann-Jensen i en kommentar.
- Det er i det hele taget karakteristisk for talen, at den helt mangler politisk lederskab, anfører Venstres formand.
Uffe Ellemann-Jensen tilføjer, at talen tilmed viser, at det er gået op for regeringen, at den er i overenstemmelse med flertallet af befolkningen, hvilket har ført til nye toner.
Her refererer Venstre til eksempelvis byrderne på virksomhederne, iværksætternes problemer, retssikkerheden, voldskriminaliteten og statens forsørgerbyrde.
- Men hvordan man vil vende udviklingen, siges der ikke meget konkret om, siger Uffe Ellemann-Jensen, der vurderer, at statsministeren går helt uden om problemerne på nogle af de vigtigste punkter på den politiske dagsorden.
- Det gælder velfærdssystemets fremtid, hvor statsministeren alene taler om, hvad regeringen ikke vil. Men ikke et ord om, hvordan vi skal ændre forsørgersamfundet, så vi kan få råd til det hele, siger Uffe Ellemann-Jensen. (/slj).
(c) Reuters Limited 1996.
