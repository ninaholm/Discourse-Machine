OBLIGATIONER LØFTET I VEJRET EFTER US-JOBTAL.

KØBENHAVN, 4 oktober (Reuter) - Efter en lidt stille fredag på obligationsmarkedet primært præget af gevinsthjemtagning er der med offentliggørelsen af amerikanske jobtal kommet andre boller på suppen.
Statens 10-årige benchmark, 8 pct. 2006, er steget til kurs 108,06/6,81 pct. fra kurs 107,75 ved middagstid.
- Og med den stemning der er i øjeblikket, kan obligationerne godt stige yderligere. Men det bliver i følgeskab med Tyskland og USA, vurderer en obligationshandler.
Tilgangen i USA i ikke-landbrugsjob faldt meget mod forventningerne med 40.000 i september. Markedet havde på forhånd regnet med en stigning på 166.000 job.
I USA steg den amerikanske 30-årige T-Bond umiddelbart ovenpå tallet med et kurspoint til en samlet stigning over dagen på 44/32, men siden er dampen gået lidt af. Kl. 15 sættes T-Bonden til et plus på 28/32 i kurs 99-24/32.
På LIFFE i London handles den tyske december Bund til en stigning på ca. et kvart kurspoint i forhold til lukkeniveauet torsdag. (/eep).
(c) Reuters Limited 1996.
