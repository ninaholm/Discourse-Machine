Faldende Danisco-vækst i løbet af 1996/97.

KØBENHAVN, 25 juni (Reuter) - Danisco-koncernens måtte i andet halvår af 1996/97 se vækstraterne for omsætningen og den primære drift trække ned i et lavere gear. Det fremgår af en sammenligning mellem regnskabsårets to halvdele.
Den årlige stigning i omsætningen faldt til under fire pct. i andet halvår mod seks pct. i de første seks måneder, mens væksten i den primære indtjening blev halveret fra første til anden halvdel af året til under seks pct.
Det gav en samlet vækst i omsætningen i 1996/97 på fem pct. til 17.002 mio. kr., mens det primære driftsresultat steg ni pct. til 1.952 mio. kr.
Det ordinære resultat før skat viste i andet halvår derimod en større stigning end i første halvår med 14,5 pct. mod ca. otte pct. Det skyldes koncernens stærkere finansielle situation, der reducerede underskuddet på de finansielle poster markant.
I det forløbne år er Daniscos soliditetsgrad således steget med ni pct.point til 56 pct., og den nettorentebærende gæld i forhold til egenkapitalen og hensættelser er faldet 21 pct.point til 20 pct.
For 1997/98 forventer Danisco et højere koncernresultat, men stigningen ventes at blive mindre end i 1996/97.
- Søren Linding Jakobsen (+45) 33 96 96 53.
(c) Reuters Limited 1997.
