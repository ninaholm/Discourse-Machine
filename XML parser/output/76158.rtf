{\rtf1\ansi\deff0
BRYGGERIER GÅR BEDRE TIDER I MØDE - ANALYTIKERE.\line 
\line 
KØBENHAVN, 4 september (Reuter) - De danske bryggerier går bedre tider i møde med fremgang i både omsætning og indtjening, spår flere aktieanalytikere.\line 
En stigende efterspørgsel på eksportmarkederne - specielt i Østeuropa - forventes at kunne bidrage positivt til selskabernes indtjening i de næste par år. Til gengæld forventes indtjeningen på hjemmemarkedet at stagnere, vurderer analytikerne.\line 
- De bryggerier, der kan fremvise pæne væksrater, er ogå dem, som er aktive på eksportmarkederne, siger en analytiker.\line 
De danske bryggerier er således begyndt at udbygge deres eksportmarkeder til at omfatte helt nye markeder, efter at mange af de gamle markeder er ved at være mættet.\line 
- Det er bl.a de østeuropæiske markeder, som har tiltrukket sig bryggeriernes opmærksomhed. Men både Bryggerigruppen og Harboes er begyndt at eksporterer øl til Sydamerika, og det er utroligt, at der er penge i det, siger en analytiker.\line 
Også Carlsberg er godt igang på nye eksportmarkeder, mens Albani endnu ikke rigtig er begyndt.\line 
- Albani er klemt. De sidder på et lille lokalt marked, der omfatter Fyn og til dels Sønderjylland. Deres seneste regnskab blev reddet af salget af Premiere Is til Nestle, siger en anden analytiker.\line 
Albani&apos;s største problem er ifølge analytikeren, at bryggeriet ikke er landsdækkende, og at selskabets muligheder for at ekspandere er meget begrænsede.\line 
- Jeg har svært ved at se, hvordan de skal kunne hente meget mere indtjening. De er godt nok begyndt på lidt eksport, men det giver ikke det helt store afkast endnu. Kort sagt - så er de ikke et særligt interessant investeringsobjekt, fortsætter analytikeren.\line 
Bryggerigruppen, der består af Jyske Bryg Holding og Faxe Bryg Holding, er for tiden blandt bryggeri-analytikernes favoritter.\line 
- De er faktisk ret så interessante i øjeblikket. Deres store problem er dog, at deres produktionskapacitet ikke er stor nok, så de kan ikke følge med efterspørgslen, siger en analytiker. Ifølge analytikeren, så har gruppen foretaget investeringer på Ceres bryggeriet i Aarhus for at afhjælpe situationen.\line 
- Jeg er overbevist om, at den forøgede produktion skal bruges til yderligere satsning på eksportmarkederne. De har ikke meget mere de kan hente på rationaliseringer, så deres fremtidige indtjening skal komme fra eksportmarkederne, vurderer analytikeren.\line 
Analytikerne er generelt enige om, at Bryggerigruppen vil vise pæne vækstrater fremover.\line 
Det seneste regnskab fra Harboes bryggerier var noget vingeskudt pga. en dårlig udvikling i bryggeriets kalkunfarm.\line 
- Bryggeridelen hos Harboe kører bare perfekt, og det er et meget effektivt bryggeri. De har erkendt, at der ikke er meget mere at hente i Danmark, så de er begyndt at satse på Østeuropa, hvilket går ganske fint, siger en analytiker.\line 
For at udnytte underskuddet i kalkunfarmen, har Harboes lavet et skatteteknisk fif, som flytter en stor del af underskuddet over i et nyt selskab, som er sambeskattet med bryggeriet.\line 
- Det trick gør, at de kan udnytte en stor del af underskuddet i regnskabet, og jeg estimerer, at de får overskud på deres kalkunaktiviteter engang i 1997/98. Alt dette gør, at aktien igen begynder at se spændende ud, fortsætter han.\line 
Vækstpotentialet i Carlsberg vurderes af flere analytikere til at være begrænset, da aktien efter deres mening har toppet kursmæssigt.\line 
- Carlsberg ekspanderer kraftigt i Østen og Østeuropa, og de har nok fået det bedst mulige ud af aftalen med Bass i England. Nu skal vi lige se disse investeringer blive omsat til penge på bundlinien, før vi atter kaster os over bryggeriet, vurderer en anden analytiker.\line 
Generelt er analytikerne enige om, at det tegner lysere for flertallet af bryggerierne, og at der fremover vil være pæne vækstrater i de bryggerier, som satser på eksport.\line 
- Bryggerierne skal i fremtiden tjene deres penge på udlandsaktiviteterne, da det ikke er basis for vækst på øl-markedet i lille Danmark. Læskedrik-markedet vil dog fortsat være præget af en vis vækst, og det er det eneste sted, de kan gøre sig håb om yderligere markedsandele herhjemme, vurderer analytikeren. (/jnu).\line 
(c) Reuters Limited 1996.\line 
}