Topsil kan få gavn af ny målestok - institut.

KØBENHAVN, 11 juni (Reuter) - Topsil og Radiometer-selskabet Struers kan få gavn af en ny målestok, der vil gøre det muligt at måle mere nøjagtigt på f.eks. polerede overflader. Det oplyser Dansk Institut for Fundamental Metrologi (DMF) i en pressemeddelelse onsdag.
Instituttet kalder den nye målestok for verdens mindste.
- Et succesfuldt samarbejde mellem DMF og Ibsen Micro Structures fører nu til verdens mindste målestokke til gavn for højteknologiske firmaer som f.eks. mikrochip fabrikanter. Danske firmaer som Struers og Topsil vil også få gavn af målestokkene ved at opnå en forbedret målenøjagtighed på f.eks. polerede overflader, skriver DMF.
Den fineste målestok, der endnu er testet af DMF, har en stregafstand på en tusindedel af en millimeter og er produceret af Niels Bohr Instituttet på Københavns Universitet.
Topsil fremstiller siliciumskrystaller og - skiver til brug i elektronikindustrien. Selskabet forventer i 1997 vækst i omsætning og resultat i forhold til 1996, hvor Topsil omsatte for 132 mio. kr. og fik et overskud før skat på 10 mio. kr.
Struers står for omkring 20 pct. af Radiometers samlede omsætning, der i sidste regnskabsår udgjorde 1.683 mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
