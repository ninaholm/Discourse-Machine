OK-resultat ændrer ikke 97-inflationsskøn - Jyske.

KØBENHAVN, 21 marts (Reuter) - Nattens tre overenskomst-resultater påvirker ikke Jyske Banks skøn for inflationen i 1997.
Det sagde økonom i Jyske Bank, Søren Rump, da Reuters Finans fredag forelagde ham resultaterne af nattens overenskomster for rengøringsbranchen, beklædnings-og tekstilbranchen og byggebranchen.
De to førstnævnte overenskomster gav lønstigninger på 2,25 kr. i timen, mens bygge-overenskomsten gav 2,15 kr. mere i timen. Her har de ansatte dog mulighed for at få lønnen yderligere op ved lokale lønforhandlinger.
- Lønstigningerne ser ud til at ligge i det forventede niveau, så det vil ikke påvirke vores skøn for inflationen, sagde Søren Rump, der dog understregede, at han ikke selv har set talllene.
Jyske Bank forventer en inflation på 2,5 pct. i år. Banken skønner, at tendensen vil være stigende over året op til 2,6 pct. ved årets udgang.
For februar ventede banken en inflation på 2,4 pct. år til år. Skønnet ligger 0,2 pct. point over de tal, Danmarks Statistik offentliggjorde fredag. De viste en år til år stigning på 2,2 pct.
- Når inflationen blev lavere, end vi havde forventet, skyldes det, at januar-udsalget blev udskudt til februar. Derfor blev prisstigningerne på beklædning og fodtøj lavere, end vi havde regnet med, siger han.
Søren Rump forklarer, at det forsinkede udsalg også gav et løft i januar-priserne i forhold til det forventede.
- I marts vil vi nok se et niveau-skifte opad, fordi udsalget bliver afsluttet. Den tendes ville vi normalt have set i februar, siger han.
For marts venter banken en år til år stigning på 2,4 pct., oplyser Søren Rump.
- Morten Bonde Pedersen (+45) 33 96 96 51.
(c) Reuters Limited 1997.
