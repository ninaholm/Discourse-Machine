SAS-enhedsindtægt renset for valuta uændret i 96.

KØBENHAVN, 17 februar (Reuter) - SAS&apos; gennemsnitlige passagerindtægt per passagerkilometer, den såkaldte yield var renset for valutaændringer uændret i 1996. Det fremgår af et netop udsendt årsregnskab.
- Den nominelle enhedsindtægt (yield), der udtrykker den gennemsnitlige passagerindtægt per passagerkilometer, var seks pct. lavere end i 1995. En stærk svensk krone medførte en valutaeffekt, som direkte har påvirket yielden negativt. Justeret for valutaeffekter, som også i væsentlig grad reducerer omkostningerne, var yielden uforandret sammenlignet med 1995, skriver SAS.
SAS Gruppen tilføjer imidlertid, at yielden renset for valutaændringer i fjerde kvartal lå een pct. under niveauet for 1995.
SAS kom ud af 1996 med et overskud før skat på 1.815 mio. SEK mod 2.632 mio. SEK i 1995.
Stigningen i SAS&apos; trafik nåede ikke op på samme niveau som stigningen i antallet af udbudte sæder, og derfor blev kapaciteten ikke udnyttet lige så godt som sidste år, påpeger SAS. Den såkaldte kabinefaktor faldt med 1,5 pct.enheder til 63,5 pct.
- SAS betragter denne udvikling som alvorlig og vil bl.a. satse på at tiltrække privatrejsemarkedet for en bedre udnyttelse af ledig kapacitet, anfører SAS.
- Søren Linding Jakobsen (+45) 33 96 96 53.
(c) Reuters Limited 1997.
