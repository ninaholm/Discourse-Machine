Svært at lægge afgift på hurtigfærger - Jelved.

KØBENHAVN, 7 maj (Reuter) - Det er i dag vanskeligt at lægge afgifter på de danske hurtigfærge-ruter som Mols-Linien og Cat-Link. Det siger økonomiminister Marianne Jelved til Reuters Finans.
- Vi kan ikke kræve en afgift pr. solgt plads i hurtigfærgerne, sådan som vi har gjort i indenrigsflyene (med regeringens afgiftspakke vedtaget mandag, red.), siger Jelved efter et møde i Folketingets Europaudvalg.
Et af punkterne på onsdagens møde var netop beskatning af energiprodukter, som EU&apos;s økonomi-og finansministre skal diskutere på mandagens ECOFIN-møde i Bruxelles.
- På mødet skal vi diskutere, om EU-Kommissionen skal begynde at undersøge, hvilke konsekvenser det vil få for konkurrencen på luftfarten, hvis EU vedtager et nyt energi-afgiftsdirektiv. Danmark vil selvfølgelig støtte, at Kommissionen går i gang med sådan en undersøgelse, sagde Jelved.
Hun tilføjede, at det nuværende mineralolie-direktiv fra EU ikke giver landene beføjelser til at lægge afgift på hurtigfærger.
Hvornår det nye direktiv kan træde i kraft, tør hun ikke spå om. Men de seneste beslutninger i EU kunne tyde på, at det ikke bliver foreløbigt.
- De undtagelser, som nogle lande har fra det nuværende direktiv, er blevet forlænget med to til tre år, sagde Marianne Jelved, som dog ikke ville sige, at det betyder, at det tager to til tre år, før der kommer et nyt direktiv fra EU.
- Jeg så gerne, at det nye direktiv lå færdigt nu, siger hun.
Økonomiministeren vil ikke svare direkte på, om regeringen vil finde andre muligheder for at pålægge hurtigfærgerne afgifter, indtil et eventuelt EU-direktiv ligger færdigt.
- Vi er opmærksomme på det energi-problem, som hurtigfærgerne udgør, nøjes hun med at sige.
Med regeringens afgiftspakke, som blev fremsat tirsdag, pålægges flyselskaberne en afgift på 75 kr. pr. sæde på indenrigsflyvninger.
Det har flybranchen skarpt kritiseret, fordi branchen mener, afgiften vil favorisere hurtigfærgerne, som forurener mindst lige så meget pr. passager som flyene.
Jelved forklarer afgiften på indenrigsflyvninger med, at regeringen fik en henvendelse fra EU.
- EU mente, den danske regering diskriminerede udenrigsselskaber, fordi vi kun havde afgifter på udenrigsflyvninger. Derfor har vi nu også indført afgifter på indenrigsflyvninger, siger Jelved.
- Morten Bonde Pedersen (+45) 33 96 96 51.
(c) Reuters Limited 1997.
