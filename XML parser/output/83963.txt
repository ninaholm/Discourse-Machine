Hård konkurrence gav mislyd hos Fredgaard i 1 hlv.

KØBENHAVN, 22 maj (Reuter) - Hård konkurrence fra bl.a de såkaldte mega-butikker i Københavnsområdet har i de første seks måneder af regnskabsåret 1996/97 haft en negativ indvirkning på omsætningen og resultatet i Fredgaard koncernen. Det fremgår torsdag af koncernens halvårsregnskab, som viste et fald i resultat før skat på ca. 36 pct. til 26,1 mio. kr. mod 40,9 mio. kr. året før.
- Branchen har været præget af hård konkurrence og et forudset fald i omsætningen på visse produktområder. Fredgaard Radio har oplevet en tilsvarende forventet nedgang i omsætning og indtjening, skriver ledelsen.
Koncernens samlede omsætning faldt således med 15 pct. til 394,8 mio. kr.
- Dette er en konsekvens af den dæmpede efterspørgsel fra forbrugere og et halveret mobiltelefonsalg i forhold til tilsvarende halvår året før, skriver Fredgaard.
Koncernen venter, at udviklingen inden for branchen vil vise stagnation eller en meget lille vækst i 1997.
- Den stærkt forøgede konkurrence i den sidste del af 1996 med pres på priser og avancer synes nu at have stabiliseret sig på et for koncernen acceptabelt niveau. Med stagnation eller lille vækst i markedet rettes fokus mod salg af tillægsydelser såsom serviceydelser, finansiering og nye produktområder, hedder det videre.
Fredgaard Radio forventer for regnskabsåret 1996/97 et resultat før skat på ca. 55 mio. kr., fremgår af halvårsregnskabet.
- Med et forventet øget salg i andet halvår og en omsætningsvækst i april/maj 1997 som følge af store markedsføringsaktiviteter i forbindelse med koncernens 60 års jubilæum fastholdes forventningerne til et resultat i underkanten af det foregående årsresultat. Der forventes et resultat for regnskabsåret på niveau 55 mio. kr. før skat, skriver Fredgaard.
- Jørn Nurkka (+45) 33 96 96 55.
(c) Reuters Limited 1997.
