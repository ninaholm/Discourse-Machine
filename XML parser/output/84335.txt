R-gruppe gal over regerings lejeværdiløfte - RB.

KØBENHAVN, 2 juni (Reuter) - Den radikale gruppeformand, Jørgen Estrup, er gal på både sin partileder, økonomiminister Marianne Jelved, og på statsminister Poul Nyrup Rasmussen (S) på grund af deres løfter om at lempe på den højeste sats for lejeværdien. Og Jørgen Estrup undsiger statsministerens fredning af boligejerne, skriver Ritzaus Bureau (RB).
Jørgen Estrup påpeger over for Skive Folkeblad/Holbæk Amts Venstreblad, at statsministerens og økonomiministerens udspil ikke har været drøftet i regeringspartiernes folketingsgrupper.
- Regeringen lader folketingsgrupperne i stikken med sin flagrende kurs, hvor man først afviser enhver tanke om at røre ved lejeværdien og derefter selv foreslår at fjerne det høje knæk. Dermed går regeringen tilbage til en fuser, de burde have ladet ligge, siger Jørgen Estrup til RB.
I søndagens tv-duel med Uffe Ellemann-Jensen og Per Stig Møller lod statsministeren forstå, at han er parat til at se isoleret på, hvordan &quot;knækket&quot; ved beregningen af den høje lejeværdisats på seks pct. kan justeres, så &quot;almindelige mennesker&quot; i f.eks. hovedstadsområdet ikke rammes uretmæssigt af høje husprisstigninger.
Torsdag havde Marianne Jelved og Socialdemokratiets politiske ordfører, Torben Lund, erklæret sig villige til noget lignende, men kun i forbindelse med andre skatteændringer til at fastholde den fordelingsmæssige profil.
Under torsdagens afslutningsdebat i Folketingssalen forholdt både Nyrup og Jelved sig tavse til krav fra Z om at få afskaffet lejeværdien, sådan som også V og K vil.
Ifølge Estrup vil den radikale folketingsgruppe dog næppe modsætte sig statsministerens løfte, &quot;fordi det først og fremmest er en teknisk justering af ringe økonomisk betydning for statsfinanserne&quot;, siger han.
Derimod undsiger Estrup statsministerens løfte om helt at frede alle boligejere i hans regeringstid.
- Det Radikale Venstre er varme tilhængere af såvel lejeværdi som ejendomsskatter. Hvis det står til os, skal beskatningen af fast ejendom på længere sigt øges. Det skal selvfølgelig ske gradvis og med omtanke, så folk har mulighed for at planlægge. Men øget skat på ejerboliger er både økonomisk velbegrundet og socialt fornuftigt, siger Estrup.
Han varsler, at boligbeskatning bliver et kernespørgsmål, når regeringen skal diskutere en ny skattereform ved den nuværende reforms udløb i 1998, og hvis der eventuelt skal skrives et fælles regeringsgrundlag efter næste folketingsvalg.
- Redaktionen (+45) 33 96 96 56.
(c) Reuters Limited 1997.
