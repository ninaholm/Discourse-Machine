ENGROSPRISER STEG I OKTOBER - ØKONOMER.

KØBENHAVN, 22 november (Reuter) - Stigende energipriser trak i oktober det danske engrosprisindeks op med 0,2 pct. i forhold til september. Det svarer til en stigning fra oktober 1995 på 1,3 pct., og engrosprisindekset når dermed op på 104,40.
Sådan lyder tre danske pengeinstitut-økonomers bud på udviklingen i engrospriserne, som Danmarks Statistik har planlagt at offentliggøre mandag den 25. november.
- Stigningerne i engrospriserne skyldes primært fremgang i energipriserne med 2,0 pct. Herudover ventes der stadig forholdsvis høje prisstigninger på investeringsgoder. Overordnet må prisstigningerne i engrosleddet dog fortsat betegnes som afdæmpet, lyder det fra økonomerne i BG Bank.
Økonom John Madsen fra Nykredit Bank mener også, at energipriserne spiller en stor rolle.
- Energipriserne, herunder især brændstof og smøreolie, udgør med en stigning på 3,0-3,5 pct. det væsentligste bidrag til fremgangen i engrospriserne, siger John Madsen.
At der er tendens til stigende priser på energi kan bl.a aflæses på de tyske producentpristal, der blev offentliggjort fredag morgen, fortæller John Madsen fra Nykredit Bank.(/klp).
(c) Reuters Limited 1996.
