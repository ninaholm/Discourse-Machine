Færre sygemeldinger på Danyard - blad.

KØBENHAVN, 28 juli (Reuter) - Væsentligt færre medarbejdere på J. Lauritzen værftet Danyard melder sig syge, og værftet har siden oktober 1996 sparet 2,7 mio. kr. på det faldende sygefravær. Det skriver bladet Danyard Ekstra.
- Gennemsnitlig har forbedringen for de ni måneder været på 12,5 pct. i forhold til samme måneder året før. Og omregnet i penge betyder det en reduktion i lønudgiften for Danyard på ca. 2,7 mio. kr., oplyser John S. Nielsen, som er direktør for Human Resources Development til bladet.
Mere opmærksomhed fra ledernes side på blandt andet årsagerne til sygefravær gives som en af grundene til mindskningen.
- Det daglige samarbejdsklima har helt klart meget stor betydning for fraværet, siger John S. Nielsen til bladet.
I sensommeren går værftet i gang med et kompetence-udviklingsprojekt, som skal udvikle medarbejdernes og dermed Danyards kompetence. I projektet bliver arbejdsmiljøet også medtaget.
- Carl Johan Corneliussen (+45) 33 96 96 58.
(c) Reuters Limited 1997.
