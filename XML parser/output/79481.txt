MIDTBANK ANBEFALER KØB AF USD MOD DKK PÅ 620-625.

KØBENHAVN, 28 januar (Reuter) - Trods en seneste tids optur for den amerikanske dollar anbefaler analytikerne i Midtbank at købe dollars mod kroner, fremgår det ugentlige Finans Fokus, som bankens likviditetsområde udgiver.
- Køb dollars mod danske kroner i 620-625 niveuet, hedder det i kommentaren, der sætter 650 som gevinstgrænse og stopgrænse i 615.
Analytikerne mener, at der skete et teknisk brud af en mangeårig nedadgående trendlinie i USD/DEM i sidste uge, og siden er dollarens stigning acceleret.
- Dollaren får ikke blot støtte af fordelagtige renter, men også økonomisk svaghed hos de øvrige økonomiske sværvægtere, Tyskland og Japan. Vi forventer, at dollaren fortsat vil være stærk på kort og mellemlang sigt og anbefaler køb ved korrektion til 620-625, hedder det i anbefalingen.
Kronen ligger tirsdag ved 9-tiden i 6,3048 overfor US-dollar. (/olm).
(c) Reuters Limited 1997.
