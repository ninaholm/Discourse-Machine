Mærsk allerede tæt på olie-målsætning i Qatar.

KØBENHAVN, 20 juni (Reuter) - Maersk Olie Qatar, der er et datterselskab i Mærsk Olie og Gas, er i fuld gang med at udbygge &quot; Al Shaheen&quot; oliefeltet i Den Arabiske Golf. Produktionen er nu oppe på 70.000 tønder olie om dagen, og dermed tæt på selskabets målsætning om 75.000 tønder om dagen, som blev lanceret i en pressemeddelelse i april 1996.
Aktiviteten på Al Shaheen feltet omfatter i øjeblikket boring fra tre rigge og produktion fra to lokaliteter. Fra midten af 1997 vil produktionen fra den tredie lokalitet begynde.
De permanente anlæg forventes at være installeret mod slutningen af 1998, og borearbejdet afsluttet i år 2000.
- Redaktionen (+45) 33 96 96 56.
(c) Reuters Limited 1997.
