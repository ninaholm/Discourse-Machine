INTERVIEW - ISS ser vækst på svensk omsorgsmarked.

KØBENHAVN, 7 marts (Reuter) - ISS venter fortsat vækst på det svenske marked for ældrepleje, hvor koncernen i dag omsætter for ca. 220 mio. kr. årligt. Det siger koncernens skandinaviske chef, Sven Ipsen, i et interview med Reuters Finans.
- Væksten vil fortsætte i Sverige. Vi regner med en vækst på et to-cifret million-beløb om året, og vi har allerede nogle nye kontrakter på bedding. Vi er ikke pessimister, hvad angår udviklingen på det svenske marked, Sven Ipsen.
I løbet af to år er ISS&apos; årlige omsætning på ældrepleje i Sverige vokset til knap en kvart mia. kr. fra ca. 30 mio. kr. Og den danske servicekoncern er i dag blandt de tre største udbydere af ældrepleje i Sverige, oplyser Sven Ipsen.
I Nordens største land har det offentlige udliciteret bredt i de seneste syv år. Og 40 pct. af de svenske kommuner lader i dag ældre medborgere blive plejet af private. Både sygepleje, hjemmepleje og - hjælp, pleje af narkomaner og demente, drift af plejehjem og meget mere er blevet lagt i privates hænder.
ISS trængte ind på det svenske marked ved at opkøbe nogle svenske omsorgsselskaber, der besad den ekspertise og viden, som ISS selv manglede og havde brug for, forklarer Sven Ipsen.
Han vurderer, at det nordiske omsorgsmarked indenfor ældresektoren rummer et potentiale på ca. 140 mia. kr. I Sverige repræsenterer markedet en værdi på ca. 50 mia. kr., mens værdien i Norge, Danmark og Finland udgør ca. 30 mia. kr. i hvert land.
Herhjemme regner Sven Ipsen med, at ISS først vil træde ind på omsorgs-markedet om et par år. Han vurderer derfor, at ISS sandsynligvis vil gå ind på det finske omsorgs-marked, før koncernen breder sine danske aktiviteter til også at omfatte børnepasning og ældrepleje.
- Vi drøfter i øjeblikket mulighederne i vores finske selskab, siger han.
Sven Ipsen tilføjer dog, at servicekoncernen endnu ikke har taget den endelige beslutning om at entrere det finske ældrepleje-marked.
En af ISS&apos; alvorlige konkurrenter på det svenske omsorgs-marked, det fransk-ejede Partena Care, er allerede ved at etablere sig i den finske hovedstad, Helsinki, oplyser han.
- Eva Elgaard Pedersen (+45) 33 96 96 57
- Morten Bonde Pedersen (+45) 33 96 96 51.
(c) Reuters Limited 1997.
