Kommune-aftale god for byggeriet - Håndværksråd.

KØBENHAVN, 18 juni (Reuter) - Den indgåede aftale mellem Kommunernes Landsforening og regeringen tegner godt, når det gælder om at bevare det høje aktivitetsniveau i byggesektoren, uden at det fører til en ophedning af økonomien, vurderer Håndværksrådet i en kommentar til tirsdagens aftale.
- Det positive er, at man kan nøjes med at tilbageholde boligbyggeri nogle få steder i landet, hvor der kan blive behov for det, udtaler økonom Søren Nicolaisen i en kommentar til aftalens midlertidige udskydelsesordning der gælder for boligbyggeri.
Han skriver, at ordningen bør anvendes på samme måde som ordningen for statsligt boligbyggeri, hvor byggeriet kun tilbageholdes i områder, hvor ledigheden er særlig lav.
- Anvendes ordningen derimod som et generelt stop for boligbyggeri, er det en klar overreaktion, skriver han.
- Morten Bonde Pedersen (+45) 33 96 96 51.
(c) Reuters Limited 1997.
