Dansk Kapitalanlægs resultat steg 8 pct i 1996.

KØBENHAVN, 1 april (Reuter) - Venture-selskabet Dansk Kapitalanlæg kom ud af regnskabsåret 1996 med et resultat før skat på 93,0 mio. kr. Det er otte pct. højere end i 1995, hvor det tilsvarende resultat var 86,3 mio. kr., fremgår det af årsregnskabet.
- Nyinvesteringerne lå 33 pct. over 1995-niveauet, det regnskabsmæssige resultat af aktiesalg steg fra ca. 13 mio. kr. til godt 50 mio. kr., og resultatet af aktieinvesteringerne blev i alt godt 50 pct. højere end i 1995, konstaterer ledelsen i regnskabet.
Dansk Kapitalanlæg investerede i 1996 197,5 mio. kr., og det er det største beløb i selskabets historie. Selskabets filosofi er at tilføre andre virksomheder, der har vækst-og indtjeningspotentiale, ny kapital.
Ved udgangen af 1996 havde Dansk Kapitalanlæg investeringer i 47 virksomheder.
- Porteføljen repræsenterer en samlet investering på ca. 510 mio. kr. eller gennemsnitlig ca. 11 mio. kr. pr. virksomhed, fremgår det.
I 1996 blev der solgt aktier med et samlet salgsprovenu på 119,7 mio. kr. I forhold til anskaffelsessummerne for de pågældende aktier blev den sammenlagte avance på 77,3 mio. kr.
Selskabet venter et højt investeringsniveau i 1997. Ved årsskiftet havde Danske Kapitalanlæg et samlet beløb til fremtidige investering på ca. 322 mio. kr., men ledelsen indstiller til generalforsamlingen, at bestyrelsen får bemyndigelse til at udvide selskabets aktiekapital med 178 mio. kr. til 600 mio. kr.
- Det vil naturligvis afhænge af udviklingen i relation til nyinvesteringer, hvornår en sådan bemyndigelse skal udnyttes, men fortsætter det nuværende investeringsniveau, må det antages, at en del vil skulle udnyttes allerede i andet halvår 1997, hedder det i regnskabet.
Ledelsen venter, at resultatet i 1997 bliver på nogenlunde samme niveau som i 1996.
Aktionærerne kan se frem til at udbytte på otte pct., hvis ledelsens forslag vedtages på generalforsamlingen.
- Ole Mikkelsen (+45) 33 96 96 54.
(c) Reuters Limited 1997.
