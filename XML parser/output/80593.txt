UP BERHARD VENTER 97-RESULTAT MINDST PÅ 96-NIVEAU.

KØBENHAVN, 24 februar (Reuter) - United Plantations Berhad forventer, at 1997 mindst vil kaste det samme resultat af sig som i 1996. Det fremgår af en regnskabsmeddelelse til Fondsbørsen mandag.
- Det vil ikke være urimeligt at forvente, at Gruppens overskud i 1997 vil være på niveau med, hvis ikke bedre end 1996, skriver United Plantations Berhad.
Aarhus Olie ejer godt 31 pct. af selskabet.
De gunstige udsigter skyldes faldende lagre af palmeolie med stigende priser til følge. De første ca. 30 pct. af produktionen er allerede afsat til rimelige priser, anfører United Plantations Berhad.
Disse tilstande vil dog ikke vare ved, da produktionen ventes at stige markant til 1997/98. Olieproducenten forventer dog ikke, at det vil nå at få betydning i indeværende regnskabsår.
United Plantations Berhad kom ud af 1996 med et resultat for hele gruppen på 51,4 mio. Ringgit (ca. 132,5 mio. kr.) mod 52,6 mio. Ringgit (ca. 135,6 mio. kr.) i 1995.
- Søren Linding Jakobsen (+45) 33 96 96 53.
(c) Reuters Limited 1997.
