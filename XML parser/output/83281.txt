Nye mobil-operatører rammes af ny lov - V.

KØBENHAVN, 2 maj (Reuter) - De nye mobil-operatører på det danske marked bliver ramt af den nye telelovpakke, som politikerne på Christiansborg ventes at vedtage inden sommerferien.
Det siger Venstres tele-ordfører, Jens Løgstrup Madsen, til Reuters Finans fredag morgen, efter at teleforhandingerne mellem de seks tele-forligspartier blev afsluttet.
- Regeringen har fjernet en vedtagelse i loven om, at de nye selskaber kan bestemme prisen på opkald fra Tele Danmarks net til deres net, siger Jens Løgstrup Madsen.
Han betegner det som &quot;stærkt uheldigt&quot;, at regeringen efter hans udsagn har pillet den bestemmelse ud af loven.
- Det, at de nye selskaber selv kan bestemme prisen, giver dem en mulighed for at konkurrere med Tele Danmark. De nye mobiloperatører har søgt deres DCS 1800-licenser lige præcis for at kunne lave de såkaldte local loops, hvor man kun skal betale lokal takst, når man ringer op med mobiltelefonen indenfor sit eget hjem. Og så går regeringen hen og piller det ud, siger han.
Jens Løgstrup Madsen mener, at regeringens holdning til de såkaldte local loops skyldes pres fra finansminister Mogens Lykketoft.
- Der er simpelthen gået for meget finansministerium i denne her pakke. Der er jo en vis kontakt mellem finansministeren og forskningsministeren. Så jeg ser det som om, at regeringen gør alt for at sørge for, at Tele Danmark-aktierne stadig er meget værd, siger han.
Ud over fjerne muligheden for at oprette local loops, har regeringen også fjernet masteloven fra telelovpakken, siger Jens Løgstrup Madsen.
- Der bliver ingen mastelovgivning. Regeringen har valgt at trække lovforslaget, da vi ikke har modsat os, at loven giver mulighed for at ekspropriere master i by-områderne for at skabe øget konkurrence, siger han.
Jens Løgstrup betragter det som en Pyrus-sejr for Venstre, at regeringen har trukket forslaget om en ny mastelov tilbage. Han frygter nu, at det bliver sværere at udbygge det danske mobiltelefon-mastenet.
- Svend Auken er på vej med nye initiativer inden for den gældende miljølovgivning, der skal gøre det sværere at sætte nye master op.
- Morten Bonde Pedersen (+45) 33 96 96 51.
(c) Reuters Limited 1997.
