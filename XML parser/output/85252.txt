BNP-tal viser velafbalanceret dansk vækst - SHB.

KØBENHAVN, 30 juni (Reuter) - Væksten i den danske økonomi er pæn og velafbalanceret, vurderer Svenska Handelsbanken (SHB) på baggrund af Nationalregnskabet for første kvartal, som Danmarks Statistik udsendte mandag. Økonomien viser så gode sundhedstegn, at cheføkonom Bo Overvad nu tager de advarselslamper, som banken hængte op i sin seneste økonomiske prognose, ned.
- Nationalregnskabet er en bekræftigelse på den positive tendens, som dansk økonomi er inde i. Jeg har i øjeblikket svært ved at se, hvor faremomenter skulle komme fra, siger Bo Overvad til Reuters Finans.
I sin februar-prognosen skønnede Svenska Handelsbanken, at inflationen ville stige til 2,5 pct. i år og 2,8 pct. næste år, mens overskuddet på betalingsbalancen ville forsvinde i løbet af 1997.
- Vi beholder vores vækstskøn på 3,5 pct. i år og 3,0 pct. næste år, men vi er blevet meget mere positive på inflationen og på udviklingen i betalingsbalancen, siger Bo Overvad.
Han tilføjer, at de offentlige finanser tilmed bliver vurderet mere positivt. Svenska Handelsbanken sender sin nye økonomiske prognose på gaden i næste uge.
Bruttonationalproduktet (BNP) i de første tre måneder steg 2,4 pct. på årsbasis i ikke-sæsonkorrigerede værdier, men faldt 0,1 pct. fra fjerde kvartal, når der korrigeres for sæsonmæssige udsving.
(c) Reuters Limited 1997.
