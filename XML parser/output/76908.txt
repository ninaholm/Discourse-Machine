LILLE FREMGANG BESKÆFTIGELSE I BYGGE/ANLÆG.

KØBENHAVN, 16 oktober (Reuter) - Det sæsonkorrigerede antal beskæftigede arbejdere og medarbejdende mestre udgjorde i august 1996 113.500, hvilket er en stigning på 800 personer - eller 0,7 pct. - i forhold til maj 1996, oplyser Danmarks Statistik onsdag.
I faktiske tal var der i august 1996 i alt 146.100 personer beskæftiget ved bygge-og anlægsvirksomhed. Heraf udgjorde funktionærerne 26.700 personer, eller 18,3 pct. Sammenlignet med august 1995 er den samlede beskæftigelse således steget med 0,8 pct.
Ser man på arbejdets art, er det især inden for nybyggeri, der er sket en stigning i beskæftigelsen. Her er antallet af beskæftigede arbejdere og medarbejdende mestre steget med 1.900 til 34.900 personer i august 1996, svarende til en stigning på 5,8 pct.
Også inden for reparation er beskæftigelsen steget, men her er stigningen dog begrænset til 300 personer, eller 0,7 pct., i forhold til august 1995. For beskæftigede i øvrigt er stigningen på 2,4 pct.
Denne gruppe omfatter dels personer der er beskæftigede med arbejde uden for katagorierne nybyggeri, reparation og anlægsvirksomhed, dels personer der på opgørelsesdagen ikke var på arbejde på grund af dårligt vejr, ferie, sygdom, orlov eller lignende, oplyser Danmarks Statistik.
Antallet af beskæftigede arbejdere og medarbejdende mestre indenfor anlægsarbejde faldt med 1.500 til i alt 20.800 personer i august 1996. Det svarer til en nedgang i beskæftigelsen på 6,7 pct. i forhold til august 1995.
På brancheniveau har især murerne haft fremgang, idet der i august 1996 var 12.100 beskæftigede imod 11.400 beskæftigede i august 1995. Fremgangen er dermed på 700 personer, eller 6,1 pct., hvilket er den største stigning på brancheniveau i forhold til august 1995, målt i såvel relative som absolutte tal.
Elinstallatører samt tømremestre og bygningssnedkere har i absolutte tal haft en næsten tilsvarende stigning, nemlig på hver 600 personer, svarende til en beskæftigelsesfremgang på henholdsvis 3,7 og 2,9 pct.
Modsat er beskæftigelsen i offentlige virksomheder samt hos VVS-installatører faldet med henholdsvis 600 og 500 personer, eller henholdsvis 6,5 pct. og 3,5 pct. Beskæftigelsen hos malere - og glarmestre er som den eneste uændret i forhold til august 1995.
Antallet af indehavere, funktionærer og andre ansatte er sammenlignet med august 1995 steget med 100 personer svarende til 0,4 pct. Stigningen skyldes alene en stigning i antallet af funktionærer på 300 personer eller 1,3 pct., idet såvel antallet af indehavere som andre ansatte hver er faldet med 100 personer. (/olm).
(c) Reuters Limited 1996.
