ENERGIPRISER TRAK RÅVAREINDEKS OP - CODAN BANK.

KØBENHAVN, 27 januar (Reuter) - Det er først og fremmest højere energipriser, der har trukket op i engros-og råvareprisindekset for december, vurderer økonom Morten Pflug Larsen fra Codan Bank.
- Generelt var det en smule højere end forventet, og det var specielt på råvaresiden, hvor primært olie trak op, siger Morten Pflug Larsen til Reuters Finans i en kommentar til tallene, som Danmarks Statistik offentliggjorde mandag.
Her fremgik det, at engrospirsindekset steg 0,4 pct. i den seneste måned, mens årsstigningen var 1,2 pct., så indekset nu er 104,5, mens råvareprisindekset steg 0,8 pct. i december, mens stigningen på et års sigt steg 5,7 pct. til indeks 96,7.
- Jeg havde regnet med, at energien ville trække indekset op, og at fødevarer ville falde en anelse, siger Morten Pflug Larsen, der havde forudset knap så høje stigninger i de to indeks.
Men han henviser til, at olieprisen er ca. 30 pct. højere i dag end for et år siden.
(c) Reuters Limited 1997.
