Natbank vil nok hæve renter om 3-6 mdr - PaineW.

KØBENHAVN, 21 februar (Reuter) - De officielle danske rentesatser vil formodentlig blive hævet inden sommeren er ovre. Det vurderer James McKay, international økonom i PaineWebber, efter offentliggørelsen af overraskende høje danske inflationstal for januar.
- Jeg forventer, at hvis vi ikke får en forbedring af inflationen, og hvis lønforhandlingerne fortsætter med at resultere i stigninger på det niveau, vi ser i øjeblikket, så vil Nationalbanken formodentlig hæve renterne inden for de næste tre-seks måneder, siger James McKay til Reuters Finans.
Han pointerer, at en rentestigning ikke vil ødelægge den danske økonomis troværdighed i udlandet, da Danmark sammen med England er foran det øvrige Europa i den økonomiske vækst-cyklus. Derimod er Tyskland stadig inde i en periode med rentefald.
De danske forbrugerpriser steg i januar med 0,2 pct. svarende til en årsstigningstakt på 2,7 pct. mod 2,3 pct. i december. Nettopriserne voksede 2,9 pct. år/år.
Dette inflationsniveau hører til blandt de højeste i EU, og Danmark kan ifølge James McKay få svært ved at opfylde ØMU-kriterierne. Inflationen må nemlig ikke ligge højere end 1,5 pct.point over gennemsnittet af inflationen i de tre lande, der har den laveste inflation.
- Det virker ikke sandsynligt, at Danmark vil deltage i ØMU&apos;en i første omgang. Men hvis regeringen ønsker at holde muligheden åben, kan den få et problem med at opfylde inflations-kriteriet, siger han.
Han mener, at de seneste inflationstal fra Sverige, peger i retning af, at inflationen maksimalt må ligge på 2,8 pct. og endda måske lidt lavere.
Sverige er blandt den gruppe af lande med den laveste inflation i EU. I januar faldt den svenske inflation år/år med 0,1 pct.
Den danske repo-rente er ikke blevet ændret siden slutningen af august 1996, hvor den blev sænket 20 bp til 3,50 pct.
Danmark har efter folkeafstemningen i maj 1993 taget forbehold for deltagelse i tredie fase af den Økonomiske og Monetære Union (ØMU).
- Eva Elgaard Pedersen (+45) 33 96 96 57.
(c) Reuters Limited 1997.
