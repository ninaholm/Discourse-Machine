DMG opjusterer dansk BNP i 1997 til 3,1 pct.

KØBENHAVN, 16 april (Reuter) - Finanshuset Deutsche Morgan Grenfell (DMG) opjusterer forventningerne til den danske økonomiske vækst i 1997, men advarer samtidig mod risiko for overophedning i visse dele af økonomien. Det fremgår af investeringsbankens seneste prognose over dansk økonomi.
- Privatforbruget forventes at stige kraftigt i takt med at forbruger-tilliden stiger, stigende huspriser og fortsat faldende ledighed, skriver DMG, der opjusterer sit BNP-skøn for 1997 til 3,1 pct. fra 2,8 pct. i marts-prognosen.
Men ingen roser uden torne. Deutsche Morgan Grenfells Danmarks-ekspert, Stephanie Pfeifer, tvivler på, at regeringen vil leve op til sit løfte om en stram finanspolitik i 1998.
- Med et valg, der skal afholdes inden september 1998 og udsigten til endnu en finanslov med venstrefløjen, er det ikke sikkert, at finanspolitikken strammes tilstrækkeligt til at undgå overophedning i visse sektorer, skriver Stephanie Pfeifer.
Således anser hun det som muligt, at renten hæves inden årets udgang.
- I betragtning af den stærke økonomi er en renteforhøjelse mulig inden årets udgang og ihvertfald inden tyske Bundesbank gør noget, hedder det i prognosen.
Mens banken fastholder sin forventning om en inflation i år på 2,4 pct., barberer de et halvt pct.point af ledighedsskønnet til 7,9 pct. Arbejdsløsheden forventer DMG falder yderligere i 1998 til 7,6 pct.
- Per Bech Thomsen (+45) 33 96 96 56.
(c) Reuters Limited 1997.
