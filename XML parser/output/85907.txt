DMG venter oliepris på 18,75 USD i andet halvår.

KØBENHAVN, 21 juli (Reuter) - Investeringsbanken Deutsche Morgan Grenfell (DMG) venter i årets anden halvdel en oliepris på 18,75 USD pr. tønde Brent Blend. Det fremgår mandag af publikationen Market Issues.
DMG vurderer, at den stigende efterspørgsel betyder, at olieprisen har nået bunden i denne omgang. Investeringsbanken forventer omvendt ikke et stort stigningspotentiale, da olieproduktionen fortsat ventes at være højere end efterspørgslen.
DMG henviser blandt andet til Iraks tilbagekomst på oliemarkedet og OPEC-landenes manglende evne til at overholde de aftalte produktionskvoter. Dertil kommer en øget produktion i Nordsøen.
- Ikke desto mindre burde den voksende efterspørgsel yde tilstrækkelig støtte på mellemlangt og langt sigt, skriver DMG.
Investeringsbanken venter, at olieefterspørgslen i den resterende del af 1997 og 1998 vil vokse med 2,5 pct. i de industrialiserede lande. Dertil kommer stigende efterspørgsel i lande som Indien og Kina.
September futuren for en tønde Brent Blend stod mandag eftermiddag på oliebørsen IPE i London i 18,18 USD.
- Stig Ørskov Pedersen (+45) 33 96 96 59.
(c) Reuters Limited 1997.
