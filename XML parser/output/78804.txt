DK PORTEFØLJE BLIVER FONDSMÆGLERSELSKAB (RETTET).

I første udgave af den artikel hed det, at et fondsmæglerselskab har ret til at handle direkte på Københavns Fondsbørs. Det er ikke nødvendigvis rigtigt. Derimod har et fondsmæglerselskab indberetningspligt overfor Fondsbørsen. Vi beklager. Her følger en rettet version.
KØBENHAVN, 7 januar (Reuter) - Dansk Portefølje har fået Finanstilsynets tilladelse til at drive fondsmæglerselskab, oplyser Dansk Portefølje i en pressemeddelelse.
Dansk Portefølje er ejet af en kreds af store danske institutioner, bl.a. ATP, Kommunernes Pensionsforsikring, Lønmodtagernes Dyrtidsfond, PKA, Codan Bank, Sparinvest og Lån &amp; Spar Bank.
Alle fondsmæglerselskaber har pligt til at indberette sine handler til Københavns Fondsbørs. Enkelte selskaber, dog ikke Dansk Portefølje, har tilmed ret til at handle direkte på Fondsbørsen.
- Selskabets forretningsområder er afgrænset til udelukkende at omfatte forvaltning af værdipapirporteføljer for en bredt sammensat kundekreds bestående af pensionskasser, erhvervsvirksomheder, foreninger, fonde og større private investorer. Den forvaltede formue udgør i dag mere end ni mia. kr., skriver Dansk Portefølje.
Selskabet skifter i forbindelse med tilladelsen navn til Dansk Portefølje Fondsmæglerselskab. (/uha).
(c) Reuters Limited 1997.
