Harboe øger medarbejderantal med 20 pct - adm dir.

KØBENHAVN, 29 maj (Reuter) - Harboe-koncernen har igennem det seneste halve år ansat 130 nye medarbejdere i bryggeriet og i kalkunproduktionen på Harboefarm som følge af øget aktivitet. Det oplyser adm. direktør Bernd Griese til Reuters Finans torsdag.
- Vi har ansat 130 nye medarbejdere i det seneste halve år som følge af den aktivitetsforøgelse, der har været på bryggeriet og på Harboefarm, siger Bernd Griese.
De 130 nye ansatte svarer til en forøgelse af medarbejderstaben på ca. 20 pct., så den nu er nået op på 750.
60 af de nye medarbejdere er ansat på bryggeriet, mens 70 er ansat på Harboefarm. På bryggeriet skyldes nyansættelserne primært en øget afsætning i Danmark.
- Bryggeriet har fået nye danske kunder og er i gang med at ekspandere på eksportområdet, oplyser Bernd Griese.
Fremgangen på bryggeriområdet gælder både salget af øl og vand, og det på trods af, at det danske ølsalg ifølge de seneste ølsalgstal er stagnerende. I årets første to måneder lå det danske ølsalg såldes 0,1 pct. lavere end i den samme periode året før, viser tal fra Told &amp; Skat.
Harboe-bryggeriets nye kunder er først og fremmest kæder. Bernd Griese nævner blandte andet andet kæden Centralkøb blandt de nye aftagere af Harboes pilsnere.
På den hidtil så problematiske Harboefarm er der ifølge Bernd Griese også fremgang at spore. De 70 nye medarbejdere er primært ansat som følge af Harboes øgede satsning på forædling af kalkunprodukterne, men også en øget afsætning giver behov for flere medarbejdere.
- Vi har sat den primære produktion op og stadig flere landmænd leverer til os. Problemerne med oksekød som følge af kogalskaben og de stigende svinepriser gavner salget af kalkunkød. Vi er glade i Skælskør, lyder det fra Bernd Griese.
Harboe-koncernens regnskabsår sluttede ved udgangen af forrige måned. Koncernen kom ud af første halvdel af regnskabsåret 1996/97 med et overskud før skat på 32,9 mio. kr. mod 27,6 mio. kr. året før.
I halvårsregnskabet fra december ventede Harboe et bedre resultat efter skat for hele regnskabsåret 1996/97 i forhold til 1995/96, hvor resultatet efter skat viste et overskud på 11,5 mio. kr.
- Stig Ørskov Pedersen (+45) 33 96 96 59.
(c) Reuters Limited 1997.
