Coloplast tager afstand fra dansk Kina-enegang.

KØBENHAVN, 23 april (Reuter) - Coloplast tager afstand fra Danmarks enegang med fordømmelsen af overtrædelserne af menneskerettighederne i Kina. Enegang betyder splittelse i EU og en mindre handlekraftig organisation. Det skriver adm. direktør Sten Scheibye i en leder i koncernbladet Rundt om Coloplast.
- Desuden kan en dansk enegang skade danske virksomheder, fordi det kan blive sværere for blandt andet os at drive virksomhed i Kina, skriver Sten Scheibye.
Coloplast-direktøren stiller sig selv spørgsmålet, hvordan Coloplast kan etablere sig i et land, der overtræder menneskerettighederne, og kommer selv med svaret.
- Coloplasts opgave er at drive en lønsom forretning, så kunder, medarbejdere, aktionærer og samfundet er tilfredse med vores indsats. Det er ikke vores opgave at løse politiske problemer - det har vi de politiske institutioner til, skriver Sten Scheibye.
Han pointerer, at Coloplast ved at etablere sig i Kina kan bidrage til at fremme demokrati og overholdelse af menneskerettighederne og skabe økonomisk vækst og arbejdspladser. Kina er et eksempel på et land i rivende udvikling, og her skal Coloplast være med, slutter Sten Scheibye.
Coloplast indviede i maj sidste år en fabrik til produktion af stomi-produkter.
Danmark stillede sig i sidste uge i spidsen for et resolutionsforslag i FN mod Kinas krænkelser af menneskerettighederne. Forslaget kom aldrig til afstemning, da det lykkedes for Kina at blokere.
- Søren Linding Jakobsen (+45) 33 96 96 53.
(c) Reuters Limited 1997.
