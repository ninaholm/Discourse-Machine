Presserunde - Generelle nyheder tirsdag 3 juni.

Reuters står ikke inde for avisartiklernes nøjagtighed 1) Danskerne kan forvente en kraftig stigning i bruttoskatten - i al fald - hvis det står til regeringen. På bare fem år vil regeringen hæve bruttoskatten fra 8 til 12 pct. Konsekvensen er en udhuling af rentefradraget. Det viser et svar til Finansudvalget, og på den baggrund beskylder K-leder Per Stig Møller statsminister Poul Nyrup Rasmussen (S) for at tale usandt. (Berlingske Tidende side 1)
2) De konservative vil i løbet af de næste ti år sænke skatten til 40 procent, fremgår det af partiets nye velfærdsoplæg, som offentliggøres den 13. juni. Nedsættelsen vil koste staten 100 mia. kr. - penge som skal findes gennem blandt andet privatisering af dagpengesystemet og mere brugerbetaling. (Børsen side 1 og 12)
3) Få dage efter at en samlet regering afviste at fjerne lejeværdien, spillede statsminister Poul Nyrup Rasmussen under TV-duellen med oppositionen ud med lempelser af lejeværdien for de dyreste huse. Det irriterer den radikale gruppeformand Jørgen Estrup og SFs Jes Lunde. Estrup stiller sig dog overraskende lettere positivt over for statsministerens forslag. (Berlingske Tidende side 9, Det Fri Aktuelt side 15)
4) V og K skal ikke regne med støtte fra CD til at ændre eller afskaffe efterlønnen. Det fastslår partiets leder Mimi Jakobsen. VK vil derimod allerede fra efteråret aftrappe muligheden for at gå på efterløn. (Det Fri Aktuelt side 1 og 4)
5) V-formand Uffe Ellemann-Jensen mener, at statsminister Poul Nyrup Rasmussen (S) nævnte for mange tal i TV-duellen søndag aften. Så når han i næste uge igen mødes med Nyrup uden Per Stig Møller (K) skal der være nye emner på dagsordenen: Indvandrere og kriminalitet, (Berlingske Tidende side 9)
6) Statsminister Poul Nyrup Rasmussens initiativ om at gøre en fælles indsats mod arbejdsløshed i Europa bliver måske udvandet. De fleste EU-lande står ellers bag statsministerens forslag, der skal gavne de paneuropæiske initiativer mod ledighed, men Storbritannien, Frankrig og Tyskland vil ikke gå med til det nuværende udkast. Den britiske udenrigsminister Robin Cook tog i går afstand fra et af de vigtigste punkter i statsministerens oplæg. (Information side 1)
(Presserunden er udarbejdet af Finansinformation).
(c) Reuters Limited 1997.
