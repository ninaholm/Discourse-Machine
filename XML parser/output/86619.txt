Novo godt tilfreds med halvår trods knaster - dir.

KØBENHAVN, 13 august (Reuter) - Novo Nordisk er generelt &quot;godt tilfreds&quot; med udviklingen i første halvår, selv om der er et par knaster, som koncernen skal have løst i andet halvår. Det siger viceadm. direktør i Novo Nordisk, Kurt Anker Nielsen, til Reuters Finans i en kommentar til halvårsregnskabet udsendt onsdag.
- Vi så gerne, at salget af insulin i USA og af Seroxat i Norden var gået noget bedre, og endelig at vi havde fået efterspørgselen på enzymer til tekstilindustrien op. Det er de sten i skoen, som vi må arbejde med i andet halvår, siger Kurt Anker Nielsen.
Insulinsalget i USA faldt målt i US-dollars med tre pct. i første halvår, mens omsætningen af antidepressionsmidlet Seroxat i Norden i de første seks måneder af 1997 lå 30 pct. lavere end i samme periode sidste år. Salget af enzymer til tekstilindustrien lå tilmed lavere end sidste år.
Novo Nordisk kom ud af første halvår med et overskud før skat på 1.345 mio. kr., svarende til en stigning på ni pct.
Der var ifølge et Reuters-estimat forventet et overskud på 1.272 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
