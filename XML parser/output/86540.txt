Finansråd godkender ny fortolkning af etik-regler.

KØBENHAVN, 12 august (Reuter) - Pengeinstitutternes organisation Finansrådet har tirsdag godkendt en ny fortolkning af retningslinierne om etik i bankernes rådgivning, fremgår det af en pressemeddelelse.
- Fortolkningen er formuleret som en række kommentarer til de etiske retningslinier. Kommentarerne er formuleret efter forhandlinger med Forbrugerombudsmanden, Forbrugerrådet, Håndværksrådet, Konkurrencerådet og Finansrådet. Ordlyden i de etiske retningslinier, der stammer fra 1994, er ikke ændret, skriver Finansrådet.
Det er nu Finansrådets opfattelse, at der er indgået en fornuftig aftale med Forbruggerombudsmanden, så forbrugerne er sikret en betryggende stilling og en høj forretningsstandard i pengeinstitutterne, hedder det videre.
De nye kommentarer træder i kraft på fredag den 15. august.
- Søren Linding Jakobsen (+45) 33 96 96 53.
(c) Reuters Limited 1997.
