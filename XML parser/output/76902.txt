NY UDHULING AF KONKURRENCEEVNEN TRUER - DI.

KØBENHAVN, 16 oktober (Reuter) - Dansk Industri (DI) afviser ikke, at appellen til regeringen om at skrue ned for blusset på de offentlige bygge-og anlægsinvesteringer er led i de kommende lønforhandlinger. En ny udhuling af industriens konkurrenceevne truer. Det siger afdelingschef Richard B. Larsen fra DI.
- En overophedning af byggesektoren vil have negativ indflydelse på løndannelsen og dermed indtjeningen. Industrien kan ikke bare lægge relativt højere lønstigninger oven på priserne, siger Richard B. Larsen til Reuters Finans.
Dansk Industri er umiddelbart forbavset over kritikken fra byggeriets arbejdsgivere, da opfordringen om en mere afdæmpet udvikling i de offentlige bygge-og anlægsinvesteringer bare er en opbakning til regeringens egen politik.
- Vi er da oprigtig bekymrede for lønpres fra byggesektoren. Men appellen er ligeledes en opbakning til regeringens politik om løntilbageholdenhed, erklærer Richard B. Larsen.
Dansk Industri har kigget dybt i krystalkuglen og forudser, at en fortsat stigning i beskæftigelsen i  bygge-og anlægssektoren ind i 1997 vil føre til løninflation med afsmittende virkning på det øvrige arbejdsmarked. Det vil Dansk Industri ikke sidde overhørigt.
- Vi føler os tvunget til at råbe op allerede nu, siger Richard B. Larsen.
Dansk Industri vurderer ligeledes, at næste års kommunalvalg spiller ind i den registrerede opblussen af især de kommunale anlægsinvesteringer. Men her har regeringen allerede bedt kommunerne om at afdæmpe aktiviteten. Denne opfordring støtter Dansk Industri fuldt ud, understreger Richard B. Larsen. (/slj).
(c) Reuters Limited 1996.
