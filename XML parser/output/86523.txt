Hellere ny Nyrup-regering end Frp-binding - Fogh.

KØBENHAVN, 12 august (Reuter) - Venstre (V) vil ikke under nogen omstændighed bøje sig for Fremskridtspartiets krav om forhandlinger med Venstre og de Konservative (K) og en politisk aftale forud for en eventuel dannelsen af VK-regeringen efter valget. Heller ikke selv om konsekvensen så skulle blive, at Poul Nyrup Rasmussen kan fortsætte som statsminister for en socialdemokratisk regering. Det siger Venstres politiske ordfører Anders Fogh Rasmussen tirsdag til Reuters Finans.
- Venstre og de Konservative ønsker ikke at binde sig til Fremskridtspartiet og Dansk Folkeparti efter valget, men ønsker at stå helt frit til alle sider. Vi agter i en VK-regering at gennemføre vores politik med alle. Nogen gange kan det blive sammen med Fremskridtspartiet og Dansk Folkeparti, andre gange bliver det med radikale, CD og Socialdemokratiet, siger han.
Anders Fogh Rasmussen tilføjer, at Venstre ikke lader sig skræmme af Fremskridtspartiet.
- Jeg er sikker på, at borgerlige vælgere vil straffe Fremskridtspartiet, hvis partiet gør alvor af sin trussel. Men jeg kan helt afvise, at vi vil lade os binde til Fremskridtspartiet. Der bliver hverken tale om en mundtlig eller skriftlig aftale om det politiske grundlag for næste regeringsperiode. Det kan partiet glemme alt om.
Anders Fogh tilføjer, at Venstre og de Konservative fastholder denne indstilling, også om konsekvensen skulle blive en fortsættelse af den socialdemokratiske regering.
Fremskridtspartiets gruppeformand Kim Behnke sagde tirsdag til Reuters Finans, at partiet ikke en gang til lader sig bruge som stemmekvæg i dronningerunden efter valget, sådan at der kommer en borgerlig regering ud af det, for derefter at se regeringen gennemføre alle vigtige reformer i et samarbejde med Socialdemokratiet. Derfor ønsker Fremskridtspartioet indflydelse på VK-regeringens politik for næste regeringsperiode. I modsat fald tror han, at VK vil holde Fremskridtspartiet uden for indflydelse
- Det er meget naturligt, når VK uden videre tager som en selvfølge, at vi skal være en del af dens parlamentariske grundlag, at vi også indflydelse, siger Kim Behnke.
Efter sommerferieperioden har to meningsmålinger været offentliggjort. Hos Greens i dagbladet Børsen fredag fik VK, Fremskridtspartiet og Dansk Folkeparti tilsammen 50,8 pct., mens alle øvrige folketingspartier kun fik 46,6 pct. Sonar i Jyllands-Posten søndag havde henholdsvis 49,3 pct. og 48,9 pct.
Begge målinger medfører, at der vil komme et borgerligt folketingsflertal, uden at man tæller CD&apos;s og de radikales stemmer med.
Hvis Fremskridtspartiet trækker sin stemmeandel ud af dronningerunden, bliver CD med 2,2 pct. af stemmerne tungen på vægtskålen.
- Erik Matzen (+45) 33 96 96 51.
(c) Reuters Limited 1997.
