Codan fortsat afventende i Hafnia-sag - Codan.

KØBENHAVN, 28 april (Reuter) - Forsikringskoncernen Codan Forsikring har endnu ikke taget stilling til, om den vil følge de fire pensionskassers eksempel og lægge erstatningssag an mod Den Danske Bank i den såkaldte Hafnia-sag. Det oplyser direktionssekretær i Codan, Søren Theilgaard, til Reuters Finans mandag.
- Der er ikke noget nyt siden Peter Zobels sidste meddelelse. Vi følger situationen og tager stilling, når vi føler tiden er moden, siger Søren Theilgaard.
De fire pensionskasser ventes at anlægge en erstatningssag mod Den Danske Bank i dag eller tirsdag, inden forældelsesfristen udløber den 29. april 1997. Men samme hastværk har Codan ikke. Forsikringskoncernen mener nemlig ikke, at forældelsesfristen udløber tirsdag den 29. april, oplyser Søren Theilgaard.
- Det er en juridisk vurdering, og vi mener ikke, at den 29. april er en afgørende dato for Codan. Det er muligt, at det er det for andre, siger Søren Theilgaard.
De fire pensionekasser, der har besluttet at tage kampen op med landets største finanshus, er Juristernes &amp; Økonomernes Pensionskasse (JØP), Magistrenes Pensionskasse, Ingeniørsammenslutningsens Pensionskasse og Dansk Ingeniørforenings Pensionskasse.
Udover en erstatningssag mod Den Danske Bank vil pensionskasserne sagsøge franske Banque Paribas og børsmæglerselskabet Bjørnskov &amp; Co.
Den Danske Bank kan tilmed se frem til lang række erstatningssager fra private investorer, der tabte penge på Hafnia-emissionen i 1992. Morgenavisen Jyllands-Posten skriver mandag, at mellem 500 og 600 private investorer har meldt sig under fanerne hos den advokat, der også repræsenterer de to investorer, som har fået fri procces til at føre erstatningssager mod banken.
- Per Bech Thomsen (+45) 33 96 96 56.
(c) Reuters Limited 1997.
