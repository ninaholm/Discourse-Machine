INWEARS MARKEDSVÆRDI ER CA 1,5 MIA KR - ANALYTIKER.

KØBENHAVN, 4 september (Reuter) - En aktieanalytiker med speciale i mode vurderer, at InWears markedsværdi ved børsintroduktionen vil være ca. halvanden mia. kr.
- Vi vurderer, at et realistisk niveau for InWear vil være en markedsværdi på omkring 1,5 mia. kr. Det svarer til en rabat til markedet på ca. 10 pct., siger analytikeren, der ønsker at være anonym.
InWear, der i løbet af efteråret vil børsnoteres, havde i regnskabsåret 1995/96 et overskud før skat på knap 160 mio. kr., mens det efter skat blev til et overskud på små 114 mio. kr.
Analytikeren vurderer, at InWear er en lidt anderledes virksomhed end det andet noterede modeselskab Carli Gry, der blev børsnoteret i foråret.
- Det virker som om, at Carli Gry er en mere effektiv organisation. Samtidig er Carli Gry nok mere stabil end InWear, da sidstnævnte er mere afhængig af at ramme modetendenserne end Carli Gry, der har en rimelig fast målgruppe, vurderer analytikeren.
InWears primære indtjening udgjorde i 1995/96 12,7 pct. af omsætningen, mens Carli Gry i 1995 havde en overskudsgrad på 15,6 pct.
InWears stifter og adm. direktør, Niels Martinsen, vil ved emissionen nedbringe sin ejerandel fra 92,5 pct. til &quot;lige over 50 pct.&quot; Dermed tyder det på, at små 40 pct. af den samlede aktiekapital på 100 mio. kr. vil blive udbudt ved noteringen.
- En institutionel investor vil nok finde det lidt negativt, at hovedaktionæren sidder med en så stor post. Men på den anden side er det ikke så usædvanligt i den branche, vurderer analytikeren.
I Carli Gry ejer den gamle hovedaktionær, Danstruplund Holding, 36 pct. af aktiekapitalen. (/eep).
(c) Reuters Limited 1996.
