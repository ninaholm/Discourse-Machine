BORTFALD AF TOLDFRIT SALG TRUER DFDS-RUTE - ADM DIR.

KØBENHAVN, 27 januar (Reuter) - Det forventede bortfald af toldfrit salg indenfor EU i 1999 kan koste en DFDS-rute livet. Det sagde adm. direktør, Niels Bach, på et transportseminar arrangeret af Den Danske Finansanalytikerforening.
- Bortfald af toldfrit salg vil koste noget, selvom det er begrænset. For at tilpasse sig den kommende situation har vi indtil videre solgt et skib, udchartret et andet, og vi bliver måske nødt til at nedlægge en rute mere. Her er især Gøteborg-England i fare, sagde Niels Bach.
Det er langt fra sikket, tilføjede Niels Bach, at det skib, der bliver i overskud, af eventuelt at nedlægge en rute, skal sælges. Han sagde, at skibet eventuelt bliver overført til en anden rute, som nok bliver udenfor Skandinavien.
For at tage højde for indtægtsfaldet fra det toldfrie salg er DFDS&apos; passagerskibsdivision, Skandinavien Seaways, i det seneste år begyndt at ombygge sine skibsbutikker, så hovedvægten i højere grad lægges over på andre varer end det traditionelle toldfrie salg.
- Det vigtigste er, at vi har været klar over, at bortfaldet af det toldfrie salg ville komme, sagde Niels Bach på seminaret.
Det har desuden betydet, at passagerskibsomsætningens andel af DFDS&apos; koncernomsætning i løbet af de sidste 10 år er mere end halveret. Selskabet har i stedet satset på andre indtjeningsområdet.
Ruten mellem Oslo og København udskiller sig i denne sammenhæng, da Norge ikke er medlem af EU. Det giver fortsat basis for et toldfrit salg til de norske passagerer, sagde Niels Bach.
Han tilføjede, at det ene af to skibe på ruten, Queen of Scandinavia, i 1997 skal sættes i stand for 35 mio. kr. for kvalitetsmæssigt at matche det andet skib på ruten, Crown of Scandinavia.
Koncernen har syv passagerskibe og 17 ro-ro-skibe. (/slj).
(c) Reuters Limited 1997.
