DDB-HØJRENTEKONTI NÆSTEN UDGIFTSNEUTRALE - DIR.

KØBENHAVN, 2 oktober (Reuter) - Selv om landets største pengeinstitut, Den Danske Bank, i forbindelse med sit 125-års jubilæum i denne uge tilbyder to nye slags konti med en speciel høj rente til kunderne, så ventes de ikke at give nye udgifter af betydning for banken. Det oplyser bankdirektør Knud Sørensen fra Den Danske Bank.
- Da vi lavede et fastrentetilbud sidste år, gik det mægtigt godt. Det tiltrak nogle kunder og dermed nogle følgerretninger. Totalt set var næsten neutralt sidste år, siger Knud Sørensen til Den Danske Bank.
Den Danske Bank oplyste onsdag, at den nu tilbyder bedre vilkår for pensionsopsparer, der samler deres opsparing i banken. Samtidig åbnes der for indskud på to nye højrentekonti. Dermed har banken skærpet konkurrencen om de danske bankkunder.
- Det kommer til at koste os noget. Men vi kan ikke vide hvor meget. Vi vil godt give lidt, for at få nye kunder ind. Jeg påstår ikke, at det bliver neutralt, men det bliver ikke noget, der rigtigt kan ses, når det er helt færdigt, siger Knud Sørensen om udgifterne til offensiven.
På den såkaldte HøjrenteOpsparing, hvor der er åbent for indskud frem til den 29. november, giver banken en rente på fem pct. p.a., hvis pengene bindes i to år. Hvis pengene bindes i fem år, er renten seks pct. p.a. På den konto kan der indsættes mellem 25.000 kr. og to mio. kr.
På FastrenteOpsparing giver banken en fast rente på fire pct. p.a. frem til den 1. december 1997. Her kan der sættes mellem 25.000 kr. og 250.000 kr. ind. (/olm).
(c) Reuters Limited 1996.
