Dahlgaard alene om Amsterdam-nej - Per Stig Møller.

KØBENHAVN, 29 juli (Reuter) - Det konservative folketingsmedlem Frank Dahlgaards nej til Amsterdam-traktaten står alene i den konservative folketingsgruppe. Det siger lederen af partiet, Per Stig Møller, tirsdag til Reuters Finans.
- Vi har hele tiden vidst, at han var skeptiker, og det havde været mere overraskende, hvis han pludselig stemte ja. Hans nej er det eneste i den 27 medlemmer store gruppe, og det kan ikke tages som udtryk for uro i partiet, siger Per Stig Møller.
Per Stig Møller ser det mere som partiets store opgave, at overbevise den negative tredjedel af de borgerlige vælgere om, at det er bedst for Danmark at være med i EU og stemme for Amsterdamtraktaten.
- Vi må gøre dem klart, hvorfor EU er et gode for Danmark. Og vi mener blandt andet, at nærhedsprincippet er styrket i Amsterdamtraktaten, siger Per Stig Møller.
Han siger samtidig, at den skeptiske tredjedel af de borgerlige vælgere ikke kan overføres til en skeptisk tredjedel i Det Konservative Folkeparti. Konservativ Ungdom har stillet sig skeptisk, men det mener han også de er alene om i forhold til resten af partiet.
- Carl Johan Corneliussen (+45) 33 96 96 58.
(c) Reuters Limited 1997.
