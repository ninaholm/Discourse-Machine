Færre kapitalgevinster trak Foras ned i halvår.

KØBENHAVN, 23 juni (Reuter) - Et fald i kapitalgevinsterne på 37 mio. kr. har sat sine tydelige spor på Foras Holdings regnskab for første halvår 1996/97, hvor selskabet har måttet notere sig et fald i den ordinære indtjening på godt 50 mio. kr.
- Resultatet af den ordinære drift udgør 25,6 mio. kr. mod 75,9 mio. kr. i den tilsvarende periode i regnskabsåret 1995/96. Den væsentligste del af faldet i indtjeningen relaterer sig til et fald i kapitalgevinsterne fra 1995/96 til 1996/97 på 37 mio. kr., skriver Foras Holding i regnskabet for første halvår.
Omsætningen er derimod steget til 232 mio. kr. fra 195 mio. kr. i første halvår 95/96. Fremgangen skyldes primært udvidede aktiviteter i datterselskabet United Container Systems GmbH i Hamborg, fremgår det.
Disse aktiviteter er som tidligere annonceret sat til salg sammen vindenergi-og leasingaktiviteterne. Fremover vil Foras Holding lægge størstedelen af sine kræfter i butikscenter-branchen.
- Bestyrelsen har endvidere besluttet at tilbagekøbe de 35 pct. af aktierne i Dansk Butikscenter, der i efteråret blev solgt til Lønmodtagernes Dyrtidsfond, således at Dansk ButiksCenter påny er et helejet datterselskab af Foras Holding, skriver Foras Holding.
Denne omstrukturering vil have en ekstraordinær positiv påvirkning på koncernens egenkapital.
Derimod påvirkes selskabets resultat negativt af afhændelsen af Kristen Bernikows Gade 4 og salget af en række skibsaktiviteter.
Ejendommen Kristen Bernikows Gade 4 forventes at give et regnskabsmæssigt tab på 6,4 mio. kr., mens skibsandelene vil bidrage negativt med ca. fem mio. kr., fremgår det.
Ydermere vil en ændring i regnskabspricippet for afskrivninger betyde en stigning i afskrivningerne på 1,6 mio. kr.
- Ovennævnte tre forhold påvirker således årsforventningerne med et beløb i størrelsesorden 13 mio. kr. For samtlige poster er der tale om engangsposter, skriver Foras Holding.
For hele 1996/97 har Foras Holding nedjusteret sine forventninger til et overskud før skat og minoriteter på ca. 50 mio. kr. fra tidligere ventet 65 mio. kr.
- De væsentligste budgetafvigelser udgøres af forventede budgetafvigelser i Foras Finans samt det faktum, at vindforholdene i Californien i april og maj har været væsentligt lavere end normalt budgetteret, og endelig medfører købet af nom. 77 mio. kr. aktier i Dansk ButiksCenter en renteudgift på godt tre mio. kr., skriver Foras Holding.
De ovennævnte ekstraudgifter på 13 mio. kr. ophæves af en ekstraordinær indtægt ved salget af Foras Ejendomme på 14 mio. kr.
- Eva Elgaard Pedersen (+45) 33 96 96 58.
(c) Reuters Limited 1997.
