INFLATIONSMÅL 0-2 PCT FOR EU-CENTRALBANK - NATBANK.

KØBENHAVN, 29 november (Reuter) - Den nye fælles europæiske centralbank (ECB), der bliver etableret fra starten af den Økonomiske og Monetære Unions (ØMU) tredje fase den 1. januar 1999, vil have som målsætning at holde inflationen mellem nul og to pct. Det fremgår af Danmarks Nationalbanks kvartalsoversigt fra november.
- ECB&apos;s politik bliver baseret på en mellemsigtet målsætning om en inflationstakt på nul til to pct., skriver banken.
Nationalbanken omtaler i oversigten de forskellige strategier, som ECB kan anvende for at overholde det overordnet mål om prisstabilitet.
I det forberedende arbejde har Det Europæiske Monetære Institut (EMI), der er forløberen til ECB, imidlertid koncentreret sig om to strategier, nemlig en målsætning for pengemængden og et mål for prisstigningstakten.
Det endelige valg vil blive truffet, når ECB er etableret, og det forventes ikke at blive noget væsentligt stridspunkt, da de to strategier har meget til fælles, bemærker Nationalbanken.
Men uanset, hvordan ECB vælger at føre pengepolitik, vil Nationalbanken fortsat kunne føre en selvstændig pengepolitik, da Danmark har valgt ikke at deltage i den fælles mønt - euro&apos;en.
- Det konkrete valg af pengepolitisk strategi for ECB, vil formodentlig ikke i sig selv være af afgørende betydning for lande, der som Danmark vil føre fastkurspolitik i forhold til euro, skriver Nationalbanken.
Det er dog ikke ensbetydende med, at inflationen herhjemme af den grund kan løbe løbsk. For den snævre valutaaftale i forhold til euro&apos;en, som Danmark har fået mulighed for at indgå, har ligeledes til formål at fastholde prisstabiliteten.
- Såfremt ECB&apos;s politik lykkes, og inflationen holder sig i intervallet mellem nul og to pct., udstikker ECB en tilsvarende stabilitetsorienteret ramme for Danmark via fastkurspolitikken, hedder det i kvartalsoversigten.
Endelig fremfører Nationalbanken, at ECB&apos;s politik vil svare til den politik, som den tyske Bundesbank har ført gennem mange år. Der vil således ikke være tale om en væsentlig anderledes situation for Danmark. (/pbt).
(c) Reuters Limited 1996.
