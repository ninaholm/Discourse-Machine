Nyregistreringer eksploderer - importører.

KØBENHAVN, 10 juni (Reuter) - Regeringens afgiftsstramning over for bilbranchen har bevirket, at nyregistreringen af person-og varebiler under 3,5 tons nærmest er eksploderet, fremgår det tirsdag af en pressemeddelelse fra De Danske Bilimportører.
- De foreløbige tal for maj viser en rekordstor registrering af biler på godt 30.000 enheder, hvilket for en enkelt måned ikke er set større i bilbranchens historie, skriver bilimportørerne.
Bilimportørerne venter, at de endelige tal vil vise en yderligere stigning.
Målt i forhold til maj 1996 er der tale om en stigning på 90,2 pct., og hvis man isoleret betragter varebiler på 2-3,5 tons, så er der tale om en stigning på 91,6 pct.
- Når nyregistreringer er steget så volsomt, skyldes det, at folk på grund af afgiftsforhøjelsen har fremskyndet deres bilkøb. Afgiftsforhøjelsen er et resultat af reducerede airbagfradrag og ændrede beskatningsregler for varebiler, udtaler adm. direktør Bent Mikkelsen fra De Danske Bilimportører.
Bilimportørerne venter, at salget af nye biler vil falde drastisk i de kommende måneder, som følge af de ændrede beskatningsregler.
- Jørn Nurkka (+45) 33 96 96 55.
(c) Reuters Limited 1997.
