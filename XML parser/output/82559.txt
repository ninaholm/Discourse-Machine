Aktieomsætning steg 35 pct år/år i marts - KF.

KØBENHAVN, 11 april (Reuter) - Omsætningen på aktiemarkedet beløb sig til 23,7 mia. kr. i kursværdi i marts. Det svarer til en stigning på 35 pct. i forhold til marts 1996 og et fald på 16 pct. i forhold til februar, oplyser Københavns Fondsbørs (KF) fredag.
- For første kvartal som helhed steg aktieomsætningen 58 pct. i forhold til samme periode i 1996 til 84,9 mia. kr., og den gennemsnitlige daglige omsætning er 1.415 mio. k.. mod 842 mio. kr. i første kvartal 1996, oplyser Fondsbørsen.
Den mest handlede aktie blev Sophus Berendsen B med 2,2 mia. kr. i omsætning. Dernæst fulgte Novo Nordisk B med 2,1 mia. kr. Tele Danmark B, Phønix C, Den Danske Bank og Sydbank fik omsætninger på mellem 1,5 mia. kr. og 1,0 mia. kr., fremgår det.
- Novo Nordisk B var den eneste KFX-aktie, der kom blandt de 25 aktier med størst kursfremgang, idet aktien steg fra 617 kr. til 669 kr. pr. aktie, eller godt otte pct.
Blandt de 26 aktier med størst kurstilbagegang var der en KFX-aktie, SAS Danmark, som fik et kursfald på knap 11 pct. og gik fra 77,1 kr. til 69 kr. pr. aktie, konstaterer Fondsbørsen.
- Ole Mikkelsen (+45) 33 96 96 54.
(c) Reuters Limited 1997.
