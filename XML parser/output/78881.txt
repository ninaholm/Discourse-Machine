LAURITZEN REEFERS VENTER BEDRE 1997 END 1996 - JL.

KØBENHAVN, 9 januar (Reuter) - Rederiet J. Lauritzen forventer, at køleskibsdivisionen Lauritzen Reefers vil få et endnu bedre 1997 end 1996, hvor det gik bedre end ventet. Det oplyser rederiets adm. direktør Claus V. Ibsen.
- Lauritzen Reefers vil klare sig bedre end i 1996, hvor det gik rigtig godt. Vi har sagt, at Lauritzen Reefers isoleret set kommer til at tjene penge i 1997. Og det regner vi fortsat med. De forudsætninger og forventninger, vi har haft til 1997, mener vi er opfyldt, siger han til Reuters Finans.
Lauritzen Reefers fik i 1995 et driftsunderskud på 88,4 mio. kr. mod minus 164,1 mio. kr. i 1994.
Fragtraterne for godt halvdelen af Lauritzens Reefers sejladser i 1997 er allerede forhandlet på plads gennem langtidskontrakter. Og der er aftalt højere fragtrater end i 1996.
- Der er tale om fragtratestigninger på mellem fem og 10 pct. i forhold til 1996, siger Claus V. Ibsen.
I halvårsmeddelelsen for 1996 anslog Lauritzen Gruppen, at raterne for køleskibene var vokset med 15 pct. i forhold til 1995.
Der er kun et forhold, der belaster køleskibene mere end tidligere ventet, og det er de stigende oliepriser, der har forhøjet bunkerprisen.
- Prisen for olie er noget højere, end vi ventede for fem-seks måneder siden, siger Claus V. Ibsen.
Køleskibene er det af rederiets tre aktivitetsområder, der klarede sig bedst gennem 1996.
Lauritzen Reefers resultat i 1996 har således ifølge Claus V. Ibsen sikret, at rederiet kommer ud af året med et resultat, der nærmer sig balance.
Samtidig gik 1996 mindre godt for tørlast-og gasdivisionerne, Lauritzen Bulkers og Lauritzen Kosan Tankers.
Resultatet for 1996 er endnu ikke offentliggjort. (/uha).
(c) Reuters Limited 1997.
