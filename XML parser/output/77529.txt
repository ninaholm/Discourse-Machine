HANDEL &amp; SERVICE VENTER 96-VÆKST PÅ 2,3 PCT.

KØBENHAVN, 14 november (Reuter) - Dansk Handel &amp; Service venter en vækst i det danske bruttonationalprodukt (BNP) på 2,3 pct. i år og 2,4 pct. næste år, fremgår det af en prognose for dansk økonomi, som interesseorganisationen har lavet.
- Den økonomiske vækst synes igen at være kommet i gang i første halvår 1996, skriver økonomerne fra Dansk Handel &amp; Service i prognosen, hvor det fremgår, at stigningen i privatforbruget er skønnet til 2,2 pct. i år og 2,3 pct. næste år.
- På trods af, at udviklingen i dansk økonomi i de sidste år har været ude af fase med udviklingen i vores handelspartneres økonomi, og på trods af, at det private forbrug er vokset i samme periode, er der fortsat udsigt til overskud på betalingsbalancens løbende poster i såvel 1996 som 1997, skriver Dansk Handel &amp; Service.
Økonomerne skønner, at overskuddet på betalingsbalancens løbende poster vil stabilisere sig omkring en pct. af BNP i både 1996 og 1997. I kroner forudses der et overskud på 10 mia. kr.
Økonomerne venter, at den registrerede ledighed i 1996 i gennemsnit vil udgøre 244.000 personer for der efter at falde til 225.000 personer i 1997. (/olm).
(c) Reuters Limited 1996.
