Bankansatte vil stemme nej til lørdagsåbent.

KØBENHAVN, 24 marts (Reuter) - Finanskreds Syd under Finansforbundet opfordrer sine medlemmer til at stemme nej til det overenskomstforlig, der netop er indgået og som giver mulighed for lørdagsåbent i banker og sparekasser. Det fremgår af en pressemeddelelse mandag.
- Arbejdsgiverne har over for pressen tilkendegivet, at de bestemt ikke regner med at benytte muligheden for lørdagsåbent. Men Finanskreds SYD forventer, at det kun et spørgsmål om, hvornår den første store bank eller sparekasse vælger at holde filialer åbne om lørdagen i landets større byer, begrunder kredsen i sin indstilling.
Finanskredsen forventer, at de mindre pengeinstitutter kan blive tvunget til at følge med og åbne sine filialer i weekenden, hvis ikke de skal gå bag om dansen i kampen om kunderne. Bankfolkene i det sydlige Danmark tror generelt ikke meget på arbejdsgivernes løfter om, at filialerne forbliver lukkede om lørdagen.
- Hvis arbejdsgiverne ikke vil benytte muligheden for lørdagsåbent, hvorfor er de så villig til at betale prisen, spørger Finanskreds SYD.
Overenskomstforliget giver alle medarbejdere frihed i form af fem omsorgsdage om året.
- Søren Linding Jakobsen (+45) 33 96 96 53.
(c) Reuters Limited 1997.
