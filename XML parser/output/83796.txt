EAC sælger produkttanker med gevinst - Søfart.

KØBENHAVN, 16 maj (Reuter) - EAC har solgt det nybyggede produkttankskib Nord Asiatic Sea til det spanske rederi Marpetrol SA, skriver bladet Søfart fredag.
- Salgsprisen er rapporteret til 27,5 mio. USD (178 mio. kr.), hvilket skulle give EAC en pæn fortjeneste på basis af en leveringspris fra Kherson-værftet for en god måneds tid siden på 26,5 mio. USD (172 mio. kr.), skriver Søfart.
Dermed lykkes det som planlagt for EAC at sælge skibet fra det ukrainske Kherson-værft.
Skibet, der er på 29.000 dwt, var det første i den trio, som EAC sammen med D/S Norden havde i ordre på det ukrainske værft. EAC ejede det første skib, mens det næste leveres til Norden.
Det tredje skulle oprindeligt ejes af de to partnere i fællesskab, men ifølge Søfart skulle en aftale om, at Norden overtager EAC&apos;s halvdel, være tæt på at blive forhandlet på plads.
- Stig Ørskov Pedersen (+45) 33 96 96 59.
(c) Reuters Limited 1997.
