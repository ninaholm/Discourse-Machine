VIRKSOMHEDER VENTER FLERE UDENLANDSKE BANKER - BN.

KØBENHAVN, 24 januar (Reuter) - Et stort flertal af de danske virksomheder tror, at svenske banker vil trænge ind på det danske marked og true deres danske konkurrenter, viser et rundspørge, som Børsens Nyhedsmagasin (BN) har foretaget blandt et repræsentativt udsnit af store og mellemstore danske virksomheder.
- Et massivt flertal på 81 pct. af virksomhederne venter, at udenlandske pengeinstitutter vinder markeds-andele på erhvervskundemarkedet i de kommende år, skriver BN.
Rundspørget viser ifølge BN, at indenfor de seneste to år har hver anden virksomhed fået uopfordrede henvendelser fra udenlandske banker, der tilbyder sig.
Især de store koncerner med en omsætning på over en mia. kr. er i de udenlandske bankers søgelys. 75 pct. af de 250 milliard-koncerner herhjemme er således blevet kontaktet, skriver BN. (/mbp).
(c) Reuters Limited 1997.
