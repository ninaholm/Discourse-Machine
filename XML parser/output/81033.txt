DFDS&apos; havne-vækst i 96 ventes ikke fortsat i 97.

KØBENHAVN, 4 marts (Reuter) - DFDS havn i Immingham, England, ventes i 1997 knap at kunne præstere de vækstrater i håndteret fragtmængde som tilfældet var i 1996. Det oplyste DFDS&apos; adm. direktør, Niels Bach, ved præsentationen af transportkoncernens årsregnskab for 1996 tirsdag.
- Vi forventer ikke nær så stor en mængdestigning i 1997, som tilfældet var i 1996. Men det ventes at gå videre fremad, sagde Niels Bach.
Forventningen skal ses i lyset af, at havnen, Nordic Terminal, klarede sig klart over det ventede i 1996.
- Vi havde i 1996 en betydeligt større mængde i havnen end budgetteret via Tor Line. Det skyldes en blanding af konjunkturerne og en dygtig lokal ledelse. Havnen er kørt meget effektivt, sagde Niels Bach.
Samtidig har det trukket op i aktiviteten i Immingham, at DFDS har flyttet sine havneaktiviteter fra Newcastle til den nye havn.
DFDS&apos; adm. direktør var så positiv overfor investeringen i Nordic Terminal, at han karakteriserede den som DFDS&apos; &quot;mest rentable og vellykkede investering&quot;.
(c) Reuters Limited 1997.
