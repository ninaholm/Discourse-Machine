Lykketoft tørrer opstramning af på amter - V.

KØBENHAVN, 11 juni (Reuter) - Finansminister Mogens Lykketoft mishandler med sin aftale med amterne om næste års budgetter det kommunale selvstyre, vurderer Venstre.
- Ved hjælp af bruttoskatten er det lykkedes for finansministeren at overføre omkring fem mia. kr. fra amternes kasser direkte over i statskassen i 1998, siger partiets finanspolitiske ordfører, Thor Pedersen, i en pressemeddelelse.
Aftalen med Finansministeriet giver ifølge Ritzaus Bureau amterne lov til at hæve skatterne med 0,5 pct.point i 1998.
- Finansministeren mishandler det kommunale selvstyre ved at tørre sine finanspolitiske stramninger af på amterne, fortsætter Thor Pedersen.
Han ser hele manøvren som et udtryk for, at regeringen er ude af stand til at skabe overskud på statens finanser uden at &quot;fifle&quot; med budgetterne, herunder overflytning af skattekroner i milliardklassen fra kommuner og amter til statskassen.
Den endelige aftale vil først senere onsdag blive offentliggjort.
- Søren Linding Jakobsen (+45) 33 96 96 53.
(c) Reuters Limited 1997.
