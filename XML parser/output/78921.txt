MAERSK FÅR ADGANG TIL KYSTFART I USA - SØFART.

KØBENHAVN, 10 januar (Reuter) - A. P. Møller Gruppen kommer i løbet af foråret til at sejle med containerskibe under amerikansk flag, hvilket giver Maersk Line mulighed for at sejle med last i kystfart langs USA, skriver Søfart fredag.
Arrangementet er kommet i stand, fordi Maersk Inc.&apos;s datterselskab i New York, Maersk Line Limited, har afsat fire containerskibe i US Maritime Administrations Security Program.
- Maersk Line Limited har lagt fire skibe af C og T-klassen ind i et tender og blev valgt, skriver Søfart.
Skibene i programmet skal indgå i et amerikansk beredskab for at sikre tilstrækkeligt med skibskapacitet i en krisesituation. Det medfører, at rederiet får et tilskud til at dække ekstra omkostninger under amerikansk flag på 2,3 mio. USD det første år, mens der i de efterfølgende år betales 2,1 mio. USD pr. skib. Kontrakten løber foreløbigt i ni år, forklares det i Søfart.
Muligheden for at sejle last mellem havne i USA har Maersk Line ikke hidtil haft på grund af den såkaldte Jones Act, der forbyder skibe med udenlandsk flag at sejle i amerikansk. (/uha).
(c) Reuters Limited 1997.
