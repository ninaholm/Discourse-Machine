Novo har udsigt til valutagevinst på 300 mio - ØU.

KØBENHAVN, 11 august (Reuter) - Den meget betydelige kursstigning for yen, dollar og pund giver kun Novo Nordisk en gevinst på 50-70 mio. kr. i første halvår, men i andet halvår er der udsigt til en gevinst på op mod 300 mio. kr. med uændrede valutakurser, viser beregninger foretaget af Økonomisk Ugebrev (ØU).
Baggrunden er, at Novo Nordisk i løbet af første halvår har valgt at neddrosle afdækningen af disse valutaer i forventning om kursstigninger, skriver ØU.
- Set i bakspejlet var vores yen-strategi rigtig, mens vi havde afdækket dollar og pund for meget. Vi gik ikke ud af alle dollar-forretninger i januar, så vi har ikke fået den fulde fordel af dollarstigningen, men vi har fået noget fordel af den, siger direktør i corporate finance, Bjarne Knudsen, fra Novo Nordisk til ØU.
Novo Nordisk fremlægger halvårsregnskab onsdag den 13. august, og ifølge selskabets eget konsensus-estimat, der er udregnet på baggrund af 22 danske og udenlandske analytikere, vil omsætningen stige med 8,6 pct. til 7.657 mio. kr.
Den primære drift ventes at vokse med 10,2 pct. til 1.262 mio. kr. og resultatet før skat med fem pct. til 1.290 mio. kr., fremgår det af ØU.
- Redaktionen (+45) 33 96 96 56.
(c) Reuters Limited 1997.
