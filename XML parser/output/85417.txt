Danske skibes fragtindtægter uændrede i 1996 - DS.

KØBENHAVN, 4 juli (Reuter) - Danske rederiers samlede fragtindtægter ved danske skibes udenrigsfart for dansk eller udenlandsk regning er for 1996 opgjort til 17,9 mia. kr., hvilket er stort set uændret i forhold til 1995, oplyser Danmarks Statistik fredag.
- Liniefarten, som tegner sig for to tredjedele af de danske skibes samlede fragtindtægter ved udenrigsfart, har fra 1995 til 1996 haft en fremgang på 0,3 mia. kr. eller tre pct. Stigningen svarer nogenlunde til udviklingen i dollarkursen, skriver Danmarks Statistik.
Bruttofragtindtægterne ved tankskibsfart er faldet med 0,2 mia kr. til 2,4 mia. kr. fra 1995 til 1996 som følge af mindre tonnage og vigende efterspørgsel.
Tørlastskibenes bruttofragtindtægter er gået tilbage med 0,1 mia. kr. til 0,9 mia. kr., svarende til en nedgang på 13 pct. Baggrunden er primært lavere fragtrater, fremgår det.
Indtægterne ved timecharter af danske skibe til udenlandske rederier udgjorde i 1996 2,6 mia. kr. eller 0,2 mia. kr. lavere end i 1995.
- Søren Linding Jakobsen (+45) 33 96 96 53.
(c) Reuters Limited 1997.
