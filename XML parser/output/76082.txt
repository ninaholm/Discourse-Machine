VORDINGBORG BNK HENSATTE MERE EFTER TILSYNS-BESØG.

KØBENHAVN, 30 august (Reuter) - Bankdirektør Kurt Ørkilde fra Vordingborg Bank bekræfter, at bankens hensættelser blev øget efter et besøg af Finanstilsynet tidligere på året.
Men han vil ikke oplyse, om hensættelserne er sat markant op efter krav fra Finanstilsynet.
De store hensættelser var skyld i, at banken kun kom ud af første halvår med et resultat før skat på 101.000 kr. mod 5,1 mio. kr. i den tilsvarende periode sidste år. Posten med tab og hensættelser er i første halvår vokset til 3,5 mio. kr. fra en mio. kr. året før.
Og da banken kun skrev to-en-halv linie om forventningerne til resten af året i halvårsregnskabet, der blev offentliggjort torsdag, bad Københavns Fondsbørs om en uddybning. Den afleverede banken fredag.
Her fremgår det, at ledelsen i den lille Vordingborg Bank fortsat venter, at basisindtjeningen for hele året vil ligge på samme niveau som i 1995.
I 1995 kan basisindtjeningen gøres op til et plus på 4,9 mio. kr.
Kurt Ørkilde vil ikke fortælle om baggrunden for den dramatiske stigning i posten med tab og hensættelser, men siger blot, at pengene ikke er tabt endnu.
- Jeg har en begrundet formodning om, at det ikke bliver nødvendigt at bruge alle pengene. Det er af forsigtighedsgrunde, at man lægger dem til side, men jeg formoder, at det inden årets udgang er væk igen, og er det ikke lige inden nytår, så er det lige efter, siger Kurt Ørkilde til Reuters Finans om hensættelserne i halvårsregnskabet. (/olm).
(c) Reuters Limited 1996.
