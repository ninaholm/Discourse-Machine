SAS lettet over Braathens&apos; valg af partner - dir.

KØBENHAVN, 18 august (Reuter) - SAS er tilfreds med, at norske Braathens SAFE har valgt hollandske KLM som sin strategiske partner. Et valg af British Airways (BA) havde været en større udfordring for SAS&apos; dominans på de skandinaviske luftfartsmarkeder, vurderer koncerndirektør i SAS, Vagn Sørensen.
- Det er måske meget godt, at det blev KLM og ikke BA, siger Vagn Sørensen til Reuters Finans.
KLM køber 30 pct. af Braathens SAFE til en ikke nærmere angivet pris.
SAS havde regnet med, at Braathens SAFE på et eller andet tidspunkt ville vælge side i kampen om at bygge tættere alliancebånd. Vagn Sørensen venter ikke, at KLM/Braathens SAFE vil tage mærkbare markedsandele fra SAS.
- KLM er allerede stærke i Skandinavien, og jeg kan ikke se, at trafikken fra Skandinavien til Amsterdam og videre ud i verden kan øges særlig meget. Jeg ser mere alliancen som KLM&apos;s ønske om at skaffe sig adgang til et selskab med lavere omkostninger, siger SAS-direktøren.
Han tilføjer, at SAS er parat til at tage en hvilken som helst udfordring op, som den nye alliance måtte komme med, og optimismen fejler ikke noget efter en meget stærk indtjening i selskabets andet kvartal.
- Vi er meget glade for, at vi klarer os så godt i konkurrencen. Der er stadig meget mere at give af, og vi har langt fra spillet alle kort. Optimismen er vendt tilbage, pointerer Vagn Sørensen.
Han ser nu en gruppering omkring de største selskaber, der opererer i Norden. Braathens SAFE har med sin KLM-alliance fået adgang til et verdensomspændende net, der bl.a. tæller amerikanske Northwest, mens British Airways, der arbejder tæt sammen med American Airlines, har lavet aftaler med en række flyselskaber, herunder danske Sun Air og Maersk Air.
Finnair styrker sine bånd til Swissair, herunder Delta Airlines, mens SAS står meget stærkt i Star-alliancen med bl.a. Lufthansa. Dertil kommer rutespecifikke aftaler på kryds og tværs.
- Søren Linding Jakobsen (+45) 33 96 96 53.
(c) Reuters Limited 1997.
