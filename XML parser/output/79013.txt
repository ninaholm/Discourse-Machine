NATBANK UDBYDER FORTSAT 5&apos;05 TIL 92,26 - OBL CHEF.

KØBENHAVN, 14 januar (Reuter) - Efter tirsdag middag er salget af 5 pct. 2005 fra Nationalbanken gået lidt i stå, og banken udbyder obligationen på kurs 92,26, uden at få solgt særlig meget, oplyser en obligationschef.
- Når banken bliver ved med at sælge til samme pris i et stigende marked må det være fordi, man vurderer, at man fik en ganske pæn pris for de 5 pct. 2005-papirer man allerede har fået solgt inden middag, mener han.
I løbet af den første time&apos;s auktion efter kl. 11.00 fik Nationalbanken solgt næsten fire mia. kr. af den nye 5 pct. stående lån 2005. Dette svarer næsten til bankens samlede salg lidt efter kl 15.00.
Den samlede omsætning i 5 pct. 2005, dvs inklusive indberettede handler beløber sig dog næsten til 6,2 mia. kr. kl. 15.09 tirsdag eftermiddag.
- Mange af køberne sælger åbenbart 5&apos;05&apos;eren videre i markedet, siger obligationschefen.
Auktionen startede kl. 11.00, hvor en stor dansk bank købte hele den første mia. kr. som Nationalbanken udbød på kurs 92,22. Resten af de solgte 5&apos;05&apos;ere er afsat på kurs 92,26, som stadig er Nationalbankens pris, oplyser han.
Auktionen over 5&apos;05&apos;eren betegner obligationschefen som en rimelig succes, der dog ikke helt kan måle sig med salget af 4 pct. 2000 i sidste uge. Den 7. januar blev tre mia. kr. af 4 pct. 2000 I solgt til stigende priser i løbet af få minutter.
- Rent skattemæssigt er 5 pct. 2005 ikke helt så attraktiv som 4 pct. 2000, og derfor er der ikke helt den samme interesse, mener obligationschefen.
En del af forklaringen er også at 5 pct. 2005 er mere følsom over for renteændringer på grund af den længere løbetid, og derfor også mere risikabel for investorerne, vurderer han. (/klp).
(c) Reuters Limited 1997.
