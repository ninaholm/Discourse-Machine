Evt straffesag mod sælgere i tømningssager - Koch.

KØBENHAVN, 14 marts (Reuter) - De personer og virksomheder, der har solgt selskaber til selskabstømmere, skal ikke regne med, at de er udenfor rækkevidde af lovens lange arm. Det samme gælder deres rådgivere, fremgår det af et svar fra skatteminister Carsten Koch til folketingsmedlem Jens Peter Vernersen (S).
- Told &amp; Skat er ikke afskåret fra at anmelde sælgerne og deres rådgivere for strafbart forhold. Sådanne anmeldelser vil blive indgivet, hvis forholdene i den enkelte sag undtagelsesvist giver grundlag derfor, skriver skatteministeren i sit svar.
Siden skattemyndighederne begyndte at rydde op efter selskabstømningerne, har Told &amp; Skat ellers valgt en strategi, der i store træk går ud på at rejse civile erstatningssager mod selskabssælgerne og deres rådgivere.
Og i februar skrev skatteministeren i et svar til Enhedslistens erhvervsordfører, Frank Aaen, at der &quot;endnu ikke er fundet grundlag for at anmode anklagemyndigheden (politiet) om at vurdere, om der bør rejses straffesag mod sælgere eller sælgerrådgivere&quot;.
Straffesager, som politiet skal føre, vil til gengæld som udgangspunkt blive rejst mod køberne og deres rådgivere, oplyser ministeren i sit svar til Jens Peter Vernersen.
Af de ca. 1600 sager, som Told &amp; Skat har kendskab til, har skattemyndigheden indgivet anmeldelser til politiet i 41 såkaldte selskabstømmerkomplekser, fremgår det af skatteministerens svar.
- De 41 anmeldelser vedrører i alt ca. 140 personer, hvoraf ca. 120 personer er sigtet. Blandt de sigtede er også advokater og revisorer, der har rådgivet køberne i forbindelse med opkøbet og tømningen af selskaberne, skriver skatteministeren.
Desuden er enkelte banker blevet sagtsøgt af politiet for at overtræde selskabslovgivningens bestemmelser om egenfinansiering, oplyser bagmandspolitiet.
Udover sigtelserne efter straffeloven, har skattemyndighederne vundet en civil erstatningssag mod flyreservedel-virksomheden Satair. Virksomheden havde solgt et datterselskab til selskabstømmeren Preben Restrup.
Dommen betød, at Satair skulle betale godt 13 mio. kr. tilbage til skattevæsenet. Adm. direktør, John Stær, Satair, sagde umiddelbart efter dommen, at virksomheden overvejer at lægge regressag an mod Unibank, der hjalp i forbindelse med salget.
Dommen kan åbne for yderligere 1600 erstatningssager, hvor sælgerne igen kan anlægge sag mod deres banker og rådgivere, har skatteministeren tidligere vurderet.
- Morten Bonde Pedersen (+45) 33 96 96 51.
(c) Reuters Limited 1997.
