HVIDBJERG BANK RES FØR SKAT PÅ 4,1 MIO KR.

KØBENHAVN, 26 februar (Reuter) - Hvidbjerg Bank kom ud af 1996 med et resultat før skat på 4,1 mio. kr. Det er det bedste siden 1985, skriver banken i sin årsregskabsmeddelelse.
- Årets resultat før skat forrenter egenkapitalen med 12,4 pct. Bankens solvesprocent udgør ultimo 1996 15,9 pct., hvoraf bankens egenkapital alene tegner sig for 13,9 pct., skriver Hvidbjerg Bank i regnskabsmeddelelsen.
Regnskabet for 1996 viser en lille stigning på de fleste poster i forhold til 1995-regnskabet.
Bankens balance er i 1996 øget til 299,7 mio. kr. fra 269,0 mio. kr. i 1995. Udlånene er øget med 10,3 pct. til 185,3 mio. kr. og indlånene er steget med 13,3 pct. til 234,7 mio. kr., skriver banken.
Trods stigninger på de fleste poster, er bankens resultat efter skat på 2,4 mio. kr. i 1996 alligevel lavere end året før. Det skyldes dels, at skatte-betalingerne er øget til 1,7 mio. kr. i 1996 fra 0,6 mio. kr. året før, dels at banken har nedskrevet sine ejendomme med ca. 0,5 mio. kr.
For regnskabsåret 1997 venter banken, at kunne fortsætte den positive udvikling i forretningsomfanget og derved sikre en stabil og stigende indtjening, hedder det videre.
Banken har besluttet at etablere en ny afdeling i Struer pr. 1. juni 1997, og på kort sigt vil omkostningerne ved etableringen betyde en nedgang i bankens resultat.
- Morten Bonde Pedersen (+45) 33 96 96 51.
(c) Reuters Limited 1997.
