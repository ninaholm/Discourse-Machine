Jyske Bryg gik frem med Bryggerigruppen i 1996.

KØBENHAVN, 10 april (Reuter) - Jyske Bryg Holding kom ud af regnskabsåret 1996 med en fremgang i resultatet før skat på godt seks pct. til 85,6 mio. kr., primært som følge af sin ejerandel på 55 pct. i Bryggerigruppen.
Den væsentligste aktivitet i Jyske Bryg Holding er medejerskabet af Bryggerigruppen, hvis resultat pro rata konsolideres i forhold til ejerandelen. Faxe Bryg Holding, som offentliggør regnskab fredag, ejer 44,5 pct. af aktiekapitalen i Bryggerigruppen.
Bryggerigruppen oplevede i regnskabsåret en vækst i resultatet før skat på 10 pct. til 113,7 mio. kr.
- Derimod er såvel afsætning som omsætning stagneret i forhold til det foregående år, mens en styrkelse af væsentligst USD og ITL har påvirket indtjeningen positivt, skriver Jyske Bryg i regnskabet om udviklingen i Bryggerigruppen.
Jyske Bryg Holding forventer en mindre stigningstakt i resultatet før og efter skat i 1997 end i 1996, fremgår det af årsregnskabet.
Holding-selskabets samlede finansielle nettoindtægter ventes i 1997 at blive i størrelsesordenen 16 mio. kr.
- På denne baggrund - og under de anførte forudsætninger vedrørende obligations-og valutakurser - forventes koncernens resultat før og efter skat for 1997 at vise en mindre stigning end i 1996, idet den forventede stigning i Bryggerigruppens resultat delvis udlignes af den forventede reduktion i moderselskabets finansielle nettoindtægter, skriver ledelsen i regnskabet.
Carlsberg ejer 37 pct. af aktiekapitalen i Jyske Bryg Holding.
- Jørn Nurkka (+45) 33 96 96 55.
(c) Reuters Limited 1997.
