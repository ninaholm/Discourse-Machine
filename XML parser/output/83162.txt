Presserunde - Erhverv onsdag 30 april.

Reuters står ikke inde for avisartiklernes nøjagtighed 1) Nordens største ugebladskoncern, den danske Aller-gruppen, har solgt en mindre aktiepost i den succesrige norske TV2-kanal og scoret en pæn milliongevinst. Køberen er den norske A-presse, der har udnyttet en forkøbsret til de eftertragtede TV2-aktier. Den norske TV-station, som er en pendant til Danmarks TV2, har siden starten i 1992 givet forrygende overskud. Sidste år gav TV2 i Norge et plus på ca. 130 mio. norske kr. før skat (121 mio. kr.). (Jyllands-Posten Erhverv &amp; Økonomi side 2)
2) Transportvirksomheden DHL Worldwide Express vil i de kommende år investere op mod 110 mio. kr. for at befæste Danmarks position som knudepunkt for selskabets nordeuropæiske netværk. &quot;Amerikanske og japanske koncerner vælger i stigende grad Danmark som omdrejningspunkt for den europæiske distribution. Luftrummet i det centrale Europa er nemlig overfyldt, mens lufthavnen i Kastrup stadig har masser af ledig kapacitet,&quot; siger salgs-og marketingchef Klaus Hell, DHL, om baggrunden for investeringen. (Jyllands-Posten Erhverv &amp; Økonomi side 3)
3) Statstilskuddet til DSB udgjorde i 1996 2,5 milliarder kr. Det er en stigning i forhold til 1995 - alligevel taber staten fortsat penge, viser DSBs årsberetning for 1996, som blev udgivet tirsdag. De vigtigste årsager til tabet er faldende interesse for DSBs ydelser. Passagertallet faldt samtidig med godsmængden, og det betød et 1996-underskud på 27 millioner. Dette tal var reelt langt større, idet DSB modtog 300 millioner som kompensation for udgifterne til Århus-Kalundborg-ruten. (Jyllands-Posten Erhverv &amp; Økonomi side 2, Børsen side 1 og 6)
(Presserunden er udarbejdet af Finansinformation).
(c) Reuters Limited 1997.
