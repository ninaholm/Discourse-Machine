NYE KFX-AKTIER VIL STIGE VED INDTRÆDEN - KILDE.

KØBENHAVN, 7 oktober (Reuter) - Ejere af aktier i BG Bank og Sophus Berendsen kan se frem til kursstigninger i den kommende tid, fordi de to papirer ifølge en opgørelse fra Københavns Fondsbørs er på vej til at blive optaget i KFX-indekset, siger en senior manager, der ønsker at være anonym.
- Som hovedregel kan man sige, at dem der ryger ud, vil falde i pris, mens dem der kommer ind, vil stige. Det har vi set de andre år, siger senior manageren til Reuters Finans.
Listen med selskaber i det nye indeks, som Reuters Finans er i besiddelse af, viser at BG Bank, Sophus Berendsens A-aktie og Chr. Hansen Holding er på vej ind i KFX-indekset, der tæller 20 selskaber på Københavns Fondsbørs.
SAS Danmark, EAC og forsikringskoncernen Topdanmark er på vej til at miste deres status som KFX-aktier.
Senior manageren mener, at specielt BG Bank vil få glæde af sin indtræden i det attraktive indeks på Københavns Fondsbørs.
- Der er ingen tvivl om, at det vil skabe markant forøget interesse for den aktie, fordi de kommer ind i indekset med en markedsværdi på ca. seks mia. kr., og dermed vil de aktier vægte ca. 2,7 pct. af indekset, siger senior manageren om BG Bank, der er landets tredjestørste pengeinstitut.
Han har ikke svært ved at forestille sig, at nogle markedsdeltagere vil spekulere i sammensætningen af det nye indeks, der sammensættes den 1. november og får virkning fra den 23. december.
Senior manageren mener, at den store joker på listen er Sophus Berendsens A-aktie, som med sin indtræden i indekset vil trække selskabets B-aktie, der allerede er med på listen, op i kurs.
- Sophus Berendsens A-aktie er stor, så der vil være en del, der nødvendigvis er nødt til at købe den, hvis den kommer med i indekset, hvis de har en portefølje, der skal give et korrekt billede af KFX-indekset, siger han.
Ifølge senior managerens beregninger bliver kampen om de sidste pladser i indekset en kamp mellem SAS Danmark, Chr. Hansen Holding og Radiometer.
Hvis prisen for en SAS-aktie således stiger til 70,60 kr. inden den 1. november, mens Chr. Hansen handles til et uændret niveau, så bliver det SAS og ikke Chr. Hansen, der kommer med i indekset.
SAS Danmark er steget to kroner i mandagens handel, så aktierne nu koster 69 kr.
Senior manageren forventer ikke, at nogen af de nye selskaber på Fondsbørsen kommer med i det nye indeks, selv om der korrigeres for, at de ikke har været med hele året.
Hverken Carly Gry, Dahl, Søndagsavisen eller NeuroSearch har ifølge senior manageren en markedsværdi, der er stor nok til at komme i betragtning. (/olm).
(c) Reuters Limited 1996.
