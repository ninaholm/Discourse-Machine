Nyrup tvunget til valg eller rødt samarbejde - KrF.

KØBENHAVN, 20 maj (Reuter) - Statsminister Poul Nyrup Rasmussen har bragt sig i en situation, hvor regeringen reelt er tvunget til at vælge mellem et fortsat samarbejde til venstre - eller at udskrive folketingsvalg, skriver Kristeligt Folkepartis formand, Jann Sjursen, i partiets blad, Idé Politik.
- Det er svært at forstå, hvorfor regeringen har satset helt ensidigt på et forlig til venstre og end ikke har inviteret V og K til forhandling. Desuden har man begået løftebrud mod CD, skriver Jann Sjursen.
Med sin kritik af regeringens forlig med SF og Enhedslisten om en grøn afgiftspakke, lyder Jann Sjursen som en borgerlig politiker.
I sit ugentlige nyhedsbrev tirsdag skriver Venstres leder, Uffe Ellemann-Jensen:
- Jeg har i snart mange dage spurgt mig selv, hvad der kunne ligge af større taktiske overvejelser bag regeringens aftale med SF og Enhedslisten om den lille økonomiske stramning. Hvad var den dybere mening med at vælge &quot;ægte rødt&quot; ved at gå til SF og Enhedslisten uden at have forsøgt sig til anden side?
Ifølge en Vilstrup-meningsmåling i Politiken tirsdag, ligger Kristeligt Folkeparti i øjeblikket til at snuppe 1,6 pct. af stemmerne.
- Morten Bonde Pedersen (+45) 33 96 96 51.
(c) Reuters Limited 1997.
