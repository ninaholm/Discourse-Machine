Valuta - USD taber til DEM men styrkes mod JPY.

KØBENHAVN, 12 november (Reuter) - Den amerikanske
valuta har problemer med at holde sig oppe i forhold til
den tyske D-mark tirsdag formiddag.
Dollaren nåede i nat ned i to måneders laveste kurs
mod D-marken, og niveauet er stadig mere end en tysk
pfennig svagere i forhold til sent mandag eftermiddag.
Derimod er dollaren styrket mod japanske yen, og en
del af forklaringen er det japanske nøgletal for
maskin-ordrer i den private sektor i september, vurderer
valutahandlere. De sæsonjusterede maskin-ordrer faldt 10,2
pct. fra august til september.
- Tallet var svagere end ventet, og markedet havde på
forhånd ventet et negativt tal, men dog ikke så negativt.
Det afgørende er, at økonomien ikke opfører sig på en
måde, som er truende for inflationen i øjeblikket, siger
Ian Gunnar, international økonom fra Chase Investment
Bank.
I løbet af resten af dagen vil deltagerne på
valutamarkedet holde øje med taler fra
Bundesbank-repræsentanterne Edgar Meister og Hans
Tietmeyer, vurderer valutahandlere.
Rådsmedlem Meister taler kl. 14.10 på en
investor-konference, men Buba-chef Hans Tietmeyer begynder
først sin tale kl. 18.00.
I begge tilfælde er det signaler om den tyske valutas
styrke, som der vil blive holdt et meget vågent øje med,
mener valutahandlere.
Den danske krone er styrket ca. en kvart øre fra
mandag eftermiddag mod D-marken.
DEM/DKK  USD/DKK FRF/DKK USD/JPY USD/DEM
Tirsdag   11.19  3,8430   5,7390  1,1355  111,30  1,4930
Mandag    14.31  3,8455   5,7800  1,1365  111,00  1,5035
(/klp).
(c) Reuters Limited 1996.
