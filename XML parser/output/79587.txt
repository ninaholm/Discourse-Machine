TELEFORBUND KÆMPER EJ IMOD TELE DK FYRINGSANTAL.

KØBENHAVN, 30 januar (Reuter) - Telekommunikations-forbundet vil i de videre forhandlinger med Tele Danmark om selskabets nedskæringsplaner ikke kæmpe for at begrænse antallet af fyringer, oplyser forbundets formand Lars Poulsen til Reuters Finans.
Det er umuligt i forhold til de udmeldinger, der er kommet fra Tele Danmarks ledelse, vurderer han.
- Når ledelsen spiller så håndfast ud med antal og en dato, så er man bundet i forhold til aktionærerne. Derfor har man efter vores opfattelse bragt sig i en utrolig dårlig forhandlingsposition, siger Lars Poulsen.
Forbundet vil i de videre forhandlinger i stedet bl.a. diskuterer seniorpolitik, uddannelsesplaner og frivillige fratrædelsesordninger.
Tele-forbundet er i øjeblikket mit i et forretningsudvalgsmøde, hvor den videre slagplan diskuteres. Forbundets forslag skal lægges frem for tillidsmændende ved møder torsdag aften og fredag, forklarer Lars Poulsen.
Telekommunikations-forbundet har ikke fået nærmere oplysninger om hvem der skal afskediges og hvilket fordelinger der bliver mellem tjenestemænd og funktionærer.
Den fordeling vil blive afgørende for Tele Danmarks omkostninger ved fyringsrunden, fordi det er dyrere at afskedige tjenestemænd end funktionærer. Lars Poulsen forventer dog, at fyringerne vil ramme bredt.
Tele Danmark har bebudet, at der skal afskediges 2.500 inden midten af 1998. Samtidig er det planen at ansætte 500 andre.
Lars Poulsen håber ikke, at de omfattende arbejdsnedlæggelser i Tele Danmark torsdag vil fortsætte videre frem.
- Vi håber på, at det kun bliver i dag. Vi vil bestræbe os på, at det bliver stoppet hurtigst muligt, siger Lars Poulsen. (/uha).
(c) Reuters Limited 1997.
