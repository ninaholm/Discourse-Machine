Talkline springbrædt for Tele DK i Tyskland - dir.

KØBENHAVN, 2 juli (Reuter) - Tele Danmark vil benytte Talkline som springbrædt til det enorme telefonmarked i Tyskland, og Tele Danmarks ledelse er meget tilfreds med den pris, som Talkline er købt til.
- Vi har faktisk fået Talkline til en overordentlig god pris, og man vil se Talkline være progressiv på det tyske marked. Vi er ikke nervøse for, om vi kan forrente de penge, der er investeret her. Der ligger en meget, meget solid business case bag vores beslutning, siger underdirektør Henning Rostung fra Tele Danmarks afdeling for investorrelationer.
Tele Danmark har betalt 570 mio. DEM (ca. 2,2 mia. kr.) for Talkline, mens en teleanalytiker overfor Reuters Finans vurderer, at prisen nok burde have været mellem 220 og 250 mio. DEM.
Henning Rostung pointerer, at Tele Danmark ikke har planer om at blive en stor spiller på det tyske marked og forsøge at opnå meget store markedsandele.
- Vi er meget bevidste om vores størrelse. Men en lille spiller på et kæmpe marked som det tyske kan selv med en meget lille markedsandel have en stor og attraktiv forretning, siger Henning Rostung.
Han siger, at Tele Danmark vil være tilfreds, selv om der ikke bliver to cifre foran procenttegnet på markedsandelen.
- Carl Johan Corneliussen (+45) 33 96 96 58.
(c) Reuters Limited 1997.
