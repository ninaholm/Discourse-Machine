DANYARD-SALG AFSLUTTER LAURITZEN-KRISE - FORMAND.

KØBENHAVN, 11 december (Reuter) - Afklaringen omkring J. Lauritzen Holdings Danyard har betydet, at J. Lauritzen Gruppen nu er hjulpet ud af sin krise. Det fremgik af holdingsselskabets formand, Michael Christiansens præsentation af Danyards redningsplan onsdag.
- Konklusionen er, at det (J. Lauritzen Gruppen, red.) er en økonomisk meget sund gruppe, som har været inde i en krise, fordi den ene af virksomhedens fem virksomheder kom ind i en krise af en størrelsesorden, der kunne ryste hele koncernen. Den krise er nu overstået, sagde han.
Michael Christiansen konstaterede, at krisen vil være overstået uanset, om aftalen med Penang Shipbuilding Construction (PSC) går igennem, fordi det afgørende er, at Stolt-Nielsen er gået med til at forlænge afleveringsfristen for de syv kemikalietankskibe.
Aftalen med PSC indebærer, at de vil overtage knap halvdelen af Danyard fra den 1. april 1997.
- Krisen er overstået, uanset om den her handel går i orden eller ej, fordi Stolt-Nielsen har givet os den luft, vi har skullet have. Det afgørende er, at den luft får vi under alle omstændigheder, sagde han. (/uha).
(c) Reuters Limited 1996.
