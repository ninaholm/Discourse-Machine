MULIGHED FOR LØFT I AKTIEMARKEDET MANDAG.

KØBENHAVN, 24 januar (Reuter) - Efter en stille fredag med sivende priser er der mulighed for et løft i aktiemarkedet mandag, vurderer en dealer.
- Markedet har været meget volatilt den seneste tid, så man kan godt tænke sig, vi skal lidt op på mandag, nu da det er gået ned i dag, siger dealeren.
KFX-indekset faldt fredag med 1,25 point til 143,51. SAS, Coloplast, Novo og Svendborg var de eneste KFX-papirer, der ikke faldt. Omsætningen var usædvanlig lav, og det skyldes ifølge dealeren, at sælgerne trak sig, så snart de mærkede interesse i markedet.
(c) Reuters Limited 1997.
