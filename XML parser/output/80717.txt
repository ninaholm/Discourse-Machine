SPAR NORD KAN TABE 5 MIO PÅ SELSKABSTØMNING - DIR.

KØBENHAVN, 26 februar (Reuter) - Spar Nord kan maksimalt tabe fem mio. kr. på de to sager om selskabstømning, som sparekassen er blevet inddraget i, oplyser sparekassens adm. direktør Ole Jørgensen til Reuters Finans onsdag.
- Det maksimale tab i de to sager er tilsammen på fem mio. kr., siger Ole Jørgensen.
Spar Nord har ikke hensat beløbet, da sparekassen ikke mener, at den har gjort noget ulovligt, men blot fungeret som betalingsformidler.
Ifølge sparekassens regnskab, der blev fremlagt onsdag, er Spar Nord blevet inddraget i to retssager om selskabstømning.
- I den ene retssag er Sparekassen sammen med sælgeren af et selskab stævnet af selskabets konkursbo. I den anden retssag har sælgeren af et selskab og et andet pengeinstitut stævnet henholdvis procesvarslet Sparekassen, hedder det i regnskabet.
Ifølge Ole Jørgensen er kravet i den første sag på 2,1 mio. kr. og i den anden sag på 2,9 mio. kr.
Ud over de to nævnte sager har Spar Nord frivilligt afgivet suspensionserklæring i sager, hvor Told-og Skattestyrelsen stadig undersøger, om selskabet har været udsat for selskabstømning.
Ifølge Spar Nords adm. direktør er det endnu for tidligt at sige, om nogle af disse sager vil føre til en stævning mod pengeinstituttet. Grunden til, at Spar Nord har afgivet suspensionserklæring er, at sagerne er tæt på forældelsesfristen, og man derved udskyder forældelsesfristen for til gengæld at slippe for at blive grundløst stævnet.
Spar Nord fik sidste år et overskud før skat på 177 mio. kr. mod 122,3 mio. kr. året før.
- Eva Elgaard Pedersen (+45) 33 96 96 57.
(c) Reuters Limited 1997.
