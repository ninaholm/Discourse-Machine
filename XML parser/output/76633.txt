BALANCE PÅ BUDGET I 97 FORTSAT MÅLET - NYRUP.

KØBENHAVN, 1 oktober (Reuter) - Regeringens mål er fortsat ligevægt på de offentlige budgetter i 1997. Det sagde statsminister Poul Nyrup Rasmussen i sin tale ved Folketingets åbning tirsdag.
- Vækstpausen har gjort det lidt sværere at nå målet. Men regeringen vil med uformindsket styrke arbejde på at påbegynde afviklingen af gælden, sagde statsministeren.
En målrettet økonomisk-politisk strategi har ført til, at Danmark i dag som et af kun tre EU-lande opfylder EU&apos;s kriterier for en sund økonomi, fremførte Nyrup Rasmussen.
- Det unikke i den økonomiske udvikling er ikke forbedringen på et enkelt område. Det er helheden: Ikke siden begyndelsen af 1970&apos;erne har betalingsbalancen, de offentlige finanser, inflationen og arbejdsløsheden set under et været bedre end i dag, sagde han.
Regeringen vil reducere udgifterne til overførselsindkomster. Det skal ske ved at nedbringe antallet af modtagere: Gennem nye job, uddannelse og bedre muligheder for at blive på arbejdsmarkedet.
Om de kommende overenskomstforhandlinger sagde statsministeren:
Regeringen skal opfordre arbejdsmarkedets parter til at fortsætte den ansvarlige linje. Lave lønstigninger, der sikrer en god konkurrenceevne, er den bedste vej til en stabil fremgang i realindkomster og beskæftigelse, sagde Poul Nyrup Rasmussen.
Regeringen fremlægger om kort tid en erhvervspolitisk redegærelser samt forslag til en ny, effektiv konkurrencelov, der bl.a. skal sikre, at Danmark udnytter globaliseingen ved at tiltrække avancerede og videnstunge opgaver.
- Danmark vil og skal ikke konkurrere med f.eks. landene i Østeuropa på lønomkostninger, sagde Nyrup.
[MORE].
