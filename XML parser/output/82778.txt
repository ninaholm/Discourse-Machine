Sydbank opjusterer anbefalinger på Tele DK og GN.

KØBENHAVN, 18 april (Reuter) - Sydbank har opjusteret sin anbefaling på både Tele Danmark og GN Store Nord, fremgår det af Fondsudsigten, som banken udgiver.
Tele Danmark får anbefalingen køb mod en akkumuler-anbefaling for en måned siden, mens GN Store Nord har fået sin anbefaling opjusteret til reducer fra sælg, fremgår det.
- Selvom Tele Danmark med sikkerhed står til at miste markedsandele i de kommende år og vil opleve faldende priser, tror vi fortsat på, at selskabet vil klare sig bedre, end markedet forventer i de kommende år, og vi har derfor sat selskabet på køb, hedder det i analysen, der er dateret den 16. april.
Analysen peger også på, at Tele Danmark-aktien har haft et kursefterslæb på ca. 10 pct. i forhold til totalindekset de seneste 12 måneder.
- Vi vurderer, at Tele Danmark kan kompensere for tabte markedsandele på hjemmemarkedet gennem en høj vækst i udlandet i de næste tre-fem år, skriver Sydbank.
Men analytikerne peger samtidig på, at samtrafikafgifterne kan blive så lave, at indtjeningen i Tele Danmark reduceres markant, og at organisationen endnu ikke er tilstrækkelig kundeorienteret.
Trods opjusteringen af anbefalingen på GN Store Nord er Sydbank fortsat negative i forhold til aktien. Det begrundes blandt andet med, at aktien er steget med knap 35 pct. de seneste 12 måneder, men analytikerne er også kritiske overfor gældsudviklingen i selskabet.
- Den rentebærende gæld er blevet forøget kraftigt med ca. 800 mio. kr. Vi ser med en vis bekymring på udviklingen i gælden, idet GN og Sonofon står overfor investeringer i milliardklassen i forbindelse med opbygning af et DCS 1800 net, skriver Sydbank.
Der henvises også til, at koncernens industriselskaber er højteknologiske og derfor kræver massive investeringer i forskning og udvikling.
- Vi vurderer, at mange af områderne ikke på nuværende tidspunkt har tilstrækkelig kritisk masse - derfor vil der være behov for en likviditetskrævende ekspansion, såfremt forretningsområder skal gøres mere rentable, hedder det.
- Ole Mikkelsen (+45) 33 96 96 54.
(c) Reuters Limited 1997.
