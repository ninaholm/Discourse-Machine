Marianne Jelved afviser vismænds ØMU-forbehold.

KØBENHAVN, 16 juni (Reuter) - Økonomiminister Marianne Jelved deler ikke de økonomiske vismænds forbehold overfor ØMU&apos;en.
I den seneste vismands-rapport vurderede de tre professorer, at det kan være en fordel for Danmark at vente med at træde ind i ØMU&apos;en til man ved, om møntunionen bliver økonomisk stabil.
Overvismand Niels Kærgård vurderede ved offentliggørelsen af vismandsrapporten sidst i maj, at man ikke kan negligere risikoen for, at de mål, som landene har sat for ØMU&apos;en, ikke bliver realiseret.
- Det vil være lettere at vurdere ØMU&apos;ens stabilitet om nogle år, når vi ved, hvilke lande, der er med, og når vi har set, hvordan samarbejdet klarer sig igennem en lavfkonjunktur, tilføjede professor Nina Smith, der er medlem af vismandsgruppen.
I et svar til Dansk Folkepartis Europa-ordfører, Kristian Thulesen Dahl, afviser Marianne Jelved vismændenes &quot;vent-og-se-holdning&quot;.
- Det er min forventning i lyset af blandt andet den større grad af konvergens mellem EU-landenes økonomier, som vi har set i de senere år, samt de fastlagte regler i Traktaten og Stabilitets-og Vækstpagten - at ØMU&apos;en bliver stabil, skriver økonomiministeren.
Netop Stabilitetspagten (hvori landene forpligter hinanden til en ansvarlig økonomisk politik for at sikre en stabil møntunion efter de er trådt ind i ØMU&apos;en) ligger dog ikke så fast, som økonomiministeren antager i sit svar.
Efter det franske valg krævede den franske ministerpræsident, Lionel Jospin, at Stabilitetspagten blev genforhandlet. Søndag opgav EU&apos;s finans-og økonomiministre dog at blive enige om ændringer i pagten.
Forhandlingerne fortsætter mandag morgen, og det hollandske formandskab er ifølge Radioavisen optimistisk deres vurdering af, om det vil lykkes at forhandle en ny stabilitetspagt hjem.
Beslutningen om, hvilke lande, der kan deltage, når den tredje fase af ØMU&apos;en begynder den 1. januar 1999, vil ske så hurtigt som muligt i 1998 og på grundlag af faktiske økonomiske tal for 1997, oplyser økonomiministeren i sit svar.
- Morten Bonde Pedersen (+45) 33 96 96 51.
(c) Reuters Limited 1997.
