CDS TILSLUTNING TIL REGERING EJ ROKKET - MIMI J.

KØBENHAVN, 8 januar (Reuter) - De seneste dages uro mellem det tidligere regeringsparti Centrum-Demokraterne (CD) og Det Radikale Venstre (RV) får ikke CD til at tøve med at støtte det oprindelige regeringsgrundlag samt fortsat være en del af regeringens parlamentariske grundlag.
Det siger CDs leder, Mimi Jakobsen til Reuters Finans.
- Regeringsgrundlaget er vi fortsat indstillet på at holde os til. Deri ligger også, at vi er en del af det parlamentariske grundlag. Og det er der intet ændret ved, siger hun.
Hun forklarer den omtalte uenighed med RV som en delvis misforståelse. Men udtalelser fra den tidligere regeringspartner har dog også fået CD ud af starthullerne. Således har det ifølge Mimi Jakobsen været på tale at nedtone CDs mærkesager i det fælles regeringsgrundlag for CD, RV og Socialdemokratiet (S). Og hvis det sker, så smuldrer CDs accept af regeringen, pointerer hun.
- Det er ikke rimeligt, hvis man nu begynder at sortere ud i regeringsgrundlaget, så man ikke gør mere ved det, som CD var glade for, mens vi fortsat skal være forpligtet af det, RV og S er glade for, siger hun.
CD vil også stå ved det lovprogram, der blev fremlagt i oktober med virkning fra i år, med mindre lovene bliver bøjet alt for langt over mod venstrefløjen for at sikre flertal, fortsætter hun.
- CD vil ikke under enhver form føle sig forpligtet, hvis SF og Enhedslisten nu kræver store ændringer for at stemme for lovene, siger CD-lederen.
Hun karakteriserer det samtidig som en total misforståelse, at CD skulle være på vej til at løbe fra tidligere indgåede aftaler i regeringssamarbejdet.
- Det har intet på sig. Vi vil være opmærksom på ikke at løbe fra noget som helst, siger Mimi Jakobsen.
Mimi Jakobsen ser iøvrigt ingen grund til, at der bliver udskrevet folketingsvalg endnu.
- Der er ingen saglig grund til det, og det er ikke noget, vi skynder på. Vi mener ikke, at Danmark desperat trænger til en ny regering. Så havde vi også sagt, at vi ikke var en del af det parlamentariske grundlag, siger hun.
Og om valget kommer i 1997, vil hun ikke gætte på, men siger dog, at det i forbindelse med finanslovsforhandlingerne for 1998 ikke vil blive nemmere for regeringen at skaffe et flertal for en egentlig finanslovsaftale.
Det er dog ikke inde i CDs overvejelser, om der skal stemmes for eller imod næste års finanslov.
- Hovedsagen er, at der er tilstrækkeligt mange, som vil stemme for finansloven. Det har der været indtil nu. Og med CD får de i hvert fald ingen problemer. Vi stemmer for en finanslov hver gang, forsikrer Mimi Jakobsen. (/uha).
(c) Reuters Limited 1997.
