BNP steg mere end ventet - Jyske Bank.

KØBENHAVN, 2 april (Reuter) - Den danske vækst var højere end ventet i sidste års fjerde kvartal, vurderer økonom Søren Nielsen fra Jyske Bank i en umiddelbar kommentar til onsdagens BNP-tal fra Danmarks Statistik.
Det danske bruttonationalprodukt steg i sidste års fjerde kvartal med 3,3 pct. på årsbasis, hvilket skal ses i forhold til et konsensuskøn på 3,1 pct.
- Stigningen er pænt fordelt på de enkelte efterspørgselskomponenter. Specielt eksporten klarer sig fint, hvilket dog skal ses på baggrund af en svag eksportudvikling i 3. kvartal, siger Søren Nielsen.
(c) Reuters Limited 1997.
