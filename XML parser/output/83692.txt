DI ser offentlig balance i 1998, lille minus i 97.

KØBENHAVN, 14 maj (Reuter) - Vækst i det offentlige forbrug vil i både 1997 og 1998 lægge et kraftigt opadgående pres på de offentlige udgifter. Alligevel er der udsigt til balance på den offentlige saldo i 1998 og et beskedent underskud på tre-fire mia. kr. i år. Det konkluderer Dansk Industri (DI) i sin seneste prognose for dansk økonomi, der blev fremlagt onsdag.
- I 1997 vil en del af dette pres blive imødegået af faldende udgifter til dagpenge og orlovsydelser i kombination med en ekstraordinær lav pristalsregulering af indkomstoverførslerne. Herudover medvirker både stigende kommuneskatter og den generelle udvikling i skatte-og afgiftsgrundlaget til en markant styrkelse af de offentlige indtægter, skriver DI.
Organisationen forventer, at den offentlige beskæftigelse vil vokse med 17.000 personer i år til 800.000 og yderligere 10.000 personer i 1998 til et niveau på godt 810.000 personer.
- I forlængelse heraf påregnes, at den øgede offenlige beskæftigelse vil trække et øget varekøb med sig, hvorved det reelle offentlige forbrug vil vokse med godt to pct. i 1997 og ca. halvanden pct. i 1998, skriver DI.
Til sammenligning forventer regeringen en offentlig beskæftigelse i år på 802.000, stigende til gennemsnitligt 879.000 i perioden 1998-2005. Det offentlige forbrug forventes at stige stabilt med en pct. om året frem til år 2005. Det fremgår af regeringens publikation &quot;Danmark som foregangsland&quot;, der blev fremlagt sidst i april.
Regeringen forventer et beskedent plus på den offentlige sektors saldo i år på 0,1 pct. af BNP stigende til gennemsnitligt 3,3 pct. i årene 1998-2005.
DI pointerer i sin prognose, at organisationen i skønnene for 1998 ikke har indarbejdet yderligere finanspolitiske stramninger udover de seneste foreslåede afgiftsstramninger, der var til første-behandling tirsdag.
- Eva Elgaard Pedersen (+45) 33 96 96 57.
(c) Reuters Limited 1997.
