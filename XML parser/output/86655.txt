Dansk Industri Invest trukket ned af Glenco.

KØBENHAVN, 14 august (Reuter) - Dansk Industri Invests regnskab for første halvår var påvirket af et periodisk fald i indtjeningen i datterselskabet Glenco, fremgår af koncernens status over årets første seks måneder, som blev offentliggjort torsdag.
- Resultatet af primær drift er udelukkende påvirket af et periodisk fald i indtjeningen i Glenco, hedder det i regnskabet.
Den primære indtjening faldt i første halvår til nul fra et overskud året før på 5,2 mio. kr. Resultatet før skat faldt 13,6 mio. kr. til 11,1 mio. kr.
Glenco har i første halvår været præget af en betydelig konkurrence, som har sat indtjeningen under pres.
- Andet halvår forventes realiseret på et højere niveau end første halvår. Driftsresultatet for hele året forventes at blive af samme størrelsesorden som 1996, skriver Dansk Industri Invest om sit datterselskab.
Koncernen var i første halvår også negativt påvirket af et fald i indtjeningen fra finansposterne på godt otte mio. kr. til 11,1 mio. kr.
- Årsagen til faldet skyldes primært reduktion af koncernens beholdning af værdipapirer som følge af den ekstraordinære udlodning på 275 mio. kr. medio 1996, forklarer Dansk Industri Invest.
Dansk Industri Invest solgte i første halvår for knap 103 mio. kr. mod 91 mio. kr. i samme periode året før.
- Eva Elgaard Pedersen (+45) 33 96 96 57.
(c) Reuters Limited 1997.
