BNP-tal viser uhyre harmonisk dansk økonomi - DDB.

KØBENHAVN, 30 juni (Reuter) - Den danske økonomi er i bedre gænge end forventet. Udviklingen i første kvartal viser ifølge Den Danske Bank et &quot;uhyre harmonisk billede af dansk økonomi&quot;.
- Det er gode tal, der viser et harmonisk billede af dansk økonomi. Der er et mere afdæmpet, indenlandsk efterspørgselspres, end vi havde ventet, og eksporten er også stærkere. Det vil sige, at alle de steder, hvor man tidligere kunne være bekymret, er der nu grund til at være mindre bekymret, siger afdelingsdirektør Per Hviid i Den Danske Bank.
Danmarks Statistik udsendte mandag nationalregnskabet for første kvartal, der viste en økonomisk vækst på 2,4 pct. i ikke-sæsonkorrigerede værdier, mens det sæsonkorrigerede bruttonationalprodukt (BNP) faldt 0,1 pct. fra sidste kvartal af 1996.
Per Hviid tilføjer, at tallene er behæftet med meget stor usikkerhed, da det ikke ligger helt fast, hvordan påskens tidlige placering i år er behandlet.
- Vi har ikke noget billede af, hvor meget påskens tidlige placering betyder. Men der er gået fire arbejdsdage tabt ud af de normale 65 dage, påpeger han.
Han henviser til de store problemer, som de øvrige nordiske landes statistiske kontorer har haft i at korrigere for påsken. I Sverige vurderer man således, at væksten i første kvartal ligger 2,8 pct. lavere end væksten i den underliggende økonomi, mens tallet for Norge er 2,5 pct. i Norge.
(c) Reuters Limited 1997.
