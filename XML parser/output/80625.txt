INGEN HÅNDSRÆKNING TIL TELE DK FRA K - ORDFØRER.

KØBENHAVN, 24 februar (Reuter) - De konservatives teleordfører, H.P. Clausen, vil ikke give Tele Danmark nogen håndsrækning forud for tirsdagens forhandlinger om teleliberaliseringen.
Forhandlingerne foregår mellem repræsentanter for regeringspartierne og teleordførerne for V, K og SF.
Tele Danmarks ledelse har sendt et brev til samtlige partiers teleordførere, hvor ledelsen skriver, at Tele Danmark bliver klemt med det lovforslag fra regeringen, som gruppen skal drøfte.
Bl.a. skriver ledelsen af Tele Danmarks bestyrelse, at de regler for samtrafik, som regeringen foreslår, vil påføre Tele Danmark tab. Samtrafik-reglerne bestemmer, hvad andre selskaber skal betale for at bruge Tele Danmarks telefonnet.
Tele Danmark-ledelsen mener også, at regeringens lovpakke skal vente til efter sommerferien, så politikerne kan få tid til at afklare loven i forhold til kommende EU-regler på området.
H.P. Clausen siger, han har forståelse for Tele Danmarks synspunkter. Men han holder kortene tæt ind til kroppen, og vil ikke give nogen garantier for, at han vil tale Tele Danmarks sag ved forhandlingerne.
- Jeg vil støtte de dele af Tele Danmarks henvendelse, som jeg mener er fornuftige, siger han og afviser at uddybe nærmere.
H.P. Clausen siger, han har forståelse for, at Tele Danmark gerne vil udskyde regeringens lovpakke indtil de kommende EU-regler på området foreligger.
Alligevel afviser han at arbejde for at få udskudt den danske lovpakke.
- Jeg vil ikke være med til at arbejde for en udskydelse, hvis vi kan blive færdige med forhandlingerne før sommer, siger han.
Netop de såkaldte samtrafik-regler har Venstres teleordfører, Jens Løgstrup Madsen, tidligere karakteriseret som den største knast, der endnu er tilbage ved forhandlingerne.
Og H.P. Clausen har nogenlunde samme holdning til samtrafik-reglerne.
- Tele Danmark sætter fokus på det væsentligste ved enhver monopol-ophævelse. Det er altid er smertefuldt at finde regler for, hvad der skal ske med de aktiver, som et tidligere monopol-selskab har rettighederne til, siger han.
H.P. Clausen siger, det gør indtryk på ham, at tonen er i brevet fra Tele Danmarks ledelse er skarp.
- Men de andre selskaber har også været skarpe i tonen, indtil vi fik en liberalisering, siger han, og henviser til, at de fleste af Tele Danmarks konkurrenter tidligere henvendt sig til medlemmer af forhandlingsgruppen for at få deres synspunkter frem i lyset.
- Morten Bonde Pedersen (+45) 33 96 96 51.
(c) Reuters Limited 1997.
