Valuta - USD stiger efter flot US-nøgletal.

KØBENHAVN, 28 januar (Reuter) - Dollaren
reagerede positivt men afdæmpet, da lønomkostningsindekset
for fjerde kvartal 1996 blev svagere end forventet.
Markedet troede på en stigning på 0,9 pct. men
indekset steg kun 0,8 pct., og det fik umiddelbart de
amerikanske obligationer til at stige mere end et helt
kurspoint i løbet af få minutter, men dollaren tog det
mere roligt, og steg mere behersket.
I Europa er D-marken stadig blød i forhold til den
svenske krone, men den tyske valuta er styrket over for
italienske lire og franske franc efter ØMU-udtalelser fra
Juergen Stark fra det tyske Finansministerium.
Stark sagde bl.a., at nogle lande ville have fordel af
at udskyde deres indtræden i ØMU&apos;en, og at Tyskland vil
kunne opfylde Maastricht-kriterierne allerede i 1997.
Om den seneste tids markante dollarstigninger sagde
Juergen Stark, at der er tale om normaliseringer af en
stærkt overvurderet D-mark.
D-marken ligger på 975,80 lire, 3,3729 franske franc
og 4,4105 svenske kroner tirsdag eftermiddag. Mandag
eftermiddag var kursniveauerne 973 ITL, 3,3712 FRF og
4,4200 SEK.
Fra Sverige sagde Riksbank-chefen Urban Backstrom, at
der er mere plads til stigninger i den svenske valuta, og
at den nuværende kronekurs ikke afspejler de fundamentale
økonomiske forhold i økonomien.
DEM/DKK  USD/DKK FRF/DKK USD/JPY USD/DEM
Tirsdag   14.45  3,8140   6,3050  1,1310  120,75  1,6535
Tirsdag   11.45  3,8125   6,3030  1,1305  120,50  1,6535
(/klp).
(c) Reuters Limited 1997.
