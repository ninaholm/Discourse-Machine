Presserunde - Finans/Økonomi tirsdag 17 juni.

Reuters står ikke inde for avisartiklernes nøjagtighed 1) Danmark og andre vestlige lande står foran en ny tidsalder med historisk lave prisstigninger. Inflationen er faktisk ved at afgå ved døden og vil ikke, som set tidligere under en periode med højkonjunktur, blusse voldsomt op igen, konkluderer Unibank i en ny økonomisk analyse. Udsigten til vedvarende lave prisstigninger, og dermed også superlave rentesatser, lang tid fremover hænger efter Unibanks opfattelse sammen med en øget verdenshandel og stigende international konkurrence. (Jyllands-Posten Erhverv &amp; Økonomi side 12)
2) Det svenske firma Ragn-Sells slog danske Aalborg Portland A/S i kampen om kontrakten på at genanvende store danske dæk fra lastbiler og traktorer de næste syv år. Ragn-Sells tilbud var billigere, primært på grund af de 195 kroner, som den danske virksomhed skal betale i forbrændingsafgift per ton forbrændt dæk. &quot;Det er paradoksalt, at danske miljøafgifter flytter en opgave som denne ud af landet&quot;, siger Søren Vinther fra Aalborg Portland A/S. (Berlingske Erhverv side 3)
3) BG Bank er blevet et særdeles varmt mål for fusion eller opkøb fra udenlandske finanskæmper efter bruddet med Nykredit. De første følere er allerede udsendt. Flere finanseksperter peger på BG Bank som en sand lækkerbisken for en udenlandsk bank med vækstambitioner i Danmark. Ikke alene råder banken i kraft af samarbejdet med Post Danmark over landets største filialnet. Men dertil kommer, at BG Bank har sparet to mia. kr. op til at finansiere den nu kuldsejlede alliance med Nykredit. (Jyllands-Posten Erhverv &amp; Økonomi side 1)
4) Realkredit Danmark (RD) har ikke alene succes med sine FlexLån. Det går også godt med en anden nyskabelse, som Danmarks næststørste formidler af boliglån sendte på markedet for nu tre år siden. Det er de særlige 12-terminers konti, som op mod 40 pct. af instituttets 500.000 private kunder nu gør brug af. Det er markant flere end for et år siden, da kun godt og vel en fjerdedel af alle RD-kunder benyttede sig af muligheden for at betale sine terminsregninger 12 gange årligt i stedet for en gang i kvartalet. (Jyllands-Posten Erhverv &amp; Økonomi side 2)
5) Det vælter frem med nye afdelinger hos de 18 danske investeringsforeninger. Alene de seneste måneder har op mod 10 nye afdelinger set dagens lys, og mindst lige så mange er på vej. Det er en fortsat stor sparelyst blandt danskerne og en voksende interesse for at benytte investeringsforeninger som gemmested for ledige sparepenge, der er baggrunden for den ekspresvækst, investeringsforeningerne oplever. (Jyllands-Posten Erhverv &amp; Økonomi side 12)
6) Der skal meget snart findes en løsning, så kunder kan betale med Dankort og lignende på Internettet. Det siger adm. direktør i Dansk Handel &amp; Service, Søren B. Henriksen. Han frygter, at udenlandske virksomheder ellers vil sætte sig på det danske marked. (Det Fri Aktuelt side 19)
(Presserunden er udarbejdet af Finansinformation).
(c) Reuters Limited 1997.
