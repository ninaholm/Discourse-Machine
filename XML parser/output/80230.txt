A&amp;O Johansens resultatet belastet af konkurrence.

KØBENHAVN, 14 februar (Reuter) - VVS-grossisten Brdr. A&amp;O Johansen kom ud af regnskabsåret 1996 med en stigning i bruttoavancen på 11,5 mio. kr. til 191,8 mio. kr., fremgår det fredag af selskabets årsregnskab for 1996.
- Målt i procent er bruttoavancen dog faldet med 1,3 pct. til 24 pct., hvilket skyldes, at konkurrencesituationen samt udviklingen i salgs og produksammensætningen har belastet bruttoavancen, skriver selskabet.
De samlede driftsudgifter har været præget af selskabets høje aktivitetsniveau, og er steget med 13,7 mio. kr. til 154,8 mio. kr. Driftsudgifterne er desuden påvirket af planlagte og fremrykkede etableringer, moderniseringer af service-og supercentre samt introduktionen af selskabets nye markedsføringskoncept &quot;Den intelligente servicevogn&quot;, hedder det videre.
Det ordinære resultat blev i 1996 på 36,0 mio. kr. mod 34,7 mio. kr. året før. På bundlinien kom Brdr. A&amp;O Johansen ud med et resultat på 36,5 mio. kr. mod 35,3 mio. kr. i 1995.
I regnskabsåret 1997 venter selskabet en omsætningsfremgang og et ordinært resultat før skat, der ligger lidt højere end resultatet for 1996.
- Jørn Nurkka (+45) 33 96 96 55.
(c) Reuters Limited 1997.
