Presserunde - Erhverv torsdag 10 april.

Reuters står ikke inde for avisartiklernes nøjagtighed 1) Rieber vil ekspandere og videreudvikle Phønix i Vejen. De første forandringer kom i går, hvor de nye ejere meddelte, at alle internationale opgaver til den fælles koncern vil gå til Phønix Contractors. (Børsen side 1 og 6)
2) Erhvervslivets giganter er gået sammen om en ny rapport der anklager Tele Danmark for ågerpriser. Undersøgelsen viser, at Tele Danmark kræver op til 500 procent i overpris for sine ydelser og det mener de internationale selskaber med Volvo, IBM og Unilever i spidsen må stoppe. Kravet gælder i øvrigt også de andre tele-selskaber i EU, som ifølge undersøgelsen også kræver for meget. Tele Danmark afviser, at man tager overpriser og kan ikke love at man vil følge Telestyrelsens afgørelse på området. (Berlingske Erhverv side 1, Børsen side 1 og 2)
3) Danskerne har, efter en svag start i firserne, taget franchise-konceptet til sig. På bare et år er omsætningen i landets franchise-forretninger steget mere end 5 milliarder, til 16,8 milliarder kr. Burger-kæderne McDonalds og Burger King var de første til at introducere idéen i Danmark, men siden er flere kommet til. Siden 1986 er antallet af forretningssystemer vokset fra 33 til 117. Dette og mere kan man læse i den nyudgivne Franchise-guiden &apos;97, som sætter tal på den boomende branche. (Børsen side 2)
4) ØK, som med en kursfremgang på 37 procent er en af årets højdespringere på det danske marked, solgte i går sine brasilianske emballagefabrikker og fortsætter dermed sin udtynding af selskabets aktiviteter. Den børs-noterede Brdr. Hartmann-koncern betaler i alt 188,6 millioner kr. for ØK&apos;s 85 procent ejerandel. Handelen blev ikke synderligt godt modtaget og Brdr. Hartmann gik 20 kr. ned til kurs 1300, mens ØK forblev på sit nuværende niveau. (Børsen side 2)
5) Rieber &amp; Søn benytter sig nu af blandt andet tvangsindløsning for at inddrive de sidste Phønix-aktier. Buddet til de frivillige indløsere lyder på henholdsvis 790 kr. og 710 kr. for A-og C-aktier. Buddet drejer sig om 7,19 procent af kapitalen og 14,07 procent af stemmerne i Phønix, som den norske koncern endnu ikke ejer. (Berlingske Erhverv side 4)
6) Det første skridt i retning af en fast forbindelse mellem Danmark og Sverige blev taget i går, da Øresundskonsortiet indgik den første kontrakt i verden om bygning af en grænseoverskridende jernbane. Kontrakten på 133 millioner kr. blev vundet af Banverket industridivisionen og det er anden gang det svenske modstykke til Banestyrelsen er løbet med kontrakten for næsen af danskerne. De 43 km spor imellem Hovedbanegården og Kastrup station skal også bygges af svenskerne. (Berlingske Erhverv side 4).
(c) Reuters Limited 1997.
