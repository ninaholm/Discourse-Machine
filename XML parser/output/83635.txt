Samtrafikpriser for høje - Telestyrelsen.

KØBENHAVN, 13 maj (Reuter) - De priser, andre teleselskaber skal betale for at leje sig ind på Tele Danmarks fastnet, er stadig for høje, siger Telestyrelsens konstituerede underdirektør, Finn Petersen til Telestyrelsens eget blad, Tele Tema.
- Telestyrelsen finder, at prisniveauet er for højt til at skabe effektiv konkurrence. Priserne bør komme længere ned. Og det forventes de også at komme med den nye lovgivning, siger Finn Petersen.
Folketinget første-behandlede mandag en telelovpakke, der påbyder Tele Danmark at give konkurrenterne adgang til koncernens fastnet til priser, der er bestemt af de faktiske omkostninger.
Lovpakken indeholder også en bestemmelse om, at Telestyrelsen skal overvåge de priser, Tele Danmark tager når koncernens egne fastnet-kunder ringer til mobilkunderne hos de nye selskaber.
- Morten Bonde Pedersen (+45) 33 96 96 51.
(c) Reuters Limited 1997.
