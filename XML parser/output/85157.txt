Presserunde - Erhverv torsdag 26 juni.

Reuters står ikke inde for avisartiklernes nøjagtighed 1) Alt tyder på, at Århus Flydedok i næste måned overtager det konkursramte Svendborg Værft, og at værftet herefter er reddet, oplyser kurator Franz Palludan. Efter planen køber Århus Flydedok hele værftet, men lejer så hele nybygningsafdelingen til Morsø Værft. (Jyllands-Posten Erhverv &amp; Økonomi side 2, Det Fri Aktuelt side 14, Erhvervs-Bladet side 5)
2) Elektronikvirksomheden Chartec bliver børsnoteret i år - det står nu fast. Samtidig er to store aftaler med aftagere faldet på plads, hvorfor omsætningen formentlig i år vil firedobles til 100 mio. kr. Direktør Jesper Christensen oplyser, at virksomheden venter endnu en firedobling af omsætningen i 1998. Børsnoteringen skal sikre den nødvendige kapital til væksten. (Børsen side 2, Berlingske Erhverv side 4)
3) Kampen om medarbejdere i den hastigt voksende mobiltelefon-branche har fået det svenske teleselskab Telia til at gå over stregen. Tele Danmark Mobil har nu truet Telia med retssag, og Telia beklager. &quot;En af vore medarbejdere har på eget initiativ forsøgt at kapre medarbejdere hos Tele Danmark Mobil. Det er utilstedeligt, og det har vi givet en kraftig påtale af. Det er ikke sket med vor viden, og i virkeligheden er det slet ikke nødvendigt for os,&quot; siger marketingdirektør Thomas Bramsen fra Telia. (Jyllands-Posten Erhverv &amp; Økonomi side 2)
4) Det er gået over al forventning med at tiltrække modne medarbejdere til Magasin. Omkring 100 har søgt, og de første to er allerede ansat, og fire-fem er yderligere på vej. Personaledirektør Karl Thiessen forventer, at ansøgerfeltet vil fylde virksomhedens jobbank med relevante kandidater til fremtidige job. Ordningen skal måske udvides til provinsen. (Berlingske Erhverv side 1)
(Presserunden er udarbejdet af Finansinformation).
(c) Reuters Limited 1997.
