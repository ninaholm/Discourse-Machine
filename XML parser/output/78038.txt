UDSIGT TIL LILLE MINUS PÅ STILLE AKTIEMARKED.

KØBENHAVN, 4 december (Reuter) - Det danske aktiemarked ventes onsdag at sætte sig med et kvart point uden den helt store aktivitet.
- Dow Jones faldt i går, og dollaren ligger ligeledes lidt lavere her til morgen. Men undertonen på markedet er stadigvæk positiv, så vi slutter nok dagen et kvart point lavere måske uændret, vurderer en handler.
KFX-indekset lukkede tirsdag 0,64 point højere i 131,62, mens december futuren sluttede 0,75 point højere i 132,05.
DJI sluttede tirsdag aften 1,21 pct. lavere i 6442,69.
- Vi for nok en meget stille dag i dag uden den helt store aktivitet. Der bliver mere end nok tid til at snakke om Brøndbys bedrift i Karlsruhe, hvilket sikkert også smitter af på aktiekursen i dag, fortsætter han.
Brøndby sluttede tirsdag uændret i kurs 160.
Superfos meddelte i går, at koncernen har købt endnu en amerikansk virksomhed, hvilket markedet modtog meget positivt. Superfos sluttede dagen 12 kr. højere i kurs 712.
De to A.P. Møller aktier nød tirsdag godt af en stærk dollar, som tiltrak investorerne.
D/S 1912 B blev handlet 2.000 kr. højere til kurs 150.000 mens søster-aktien D/S Svendborg steg 961 kr. til 214.961.
Tele Danmark lukkede en enkelt kr. højere i kurs 297, hvilket omregnet var samme slutniveau som i USA. Novo Nordisk sluttede dagen uændret i 1.070. I New York lukkede medicinalaktien til gengæld 11 kr. højere i 1.081.
InWear fortsætter sin himmelflugt på aktiemarked, og aktien fik lagt yderligere to kr. oven i hatten til kurs 274. Carli Gry sluttede dagen uændret i kurs 295. Højtalerfabrikanten Jamo sluttede ligeledes uændret i 431.
Oticon fortsatte tirsdag den seneste tids pæne kursstigninger og steg yderligere 30 kr. til kurs 1.210. Inden for den seneste måned er aktien steget godt 30 pct. i kursværdi.
Her til morgen sluttede det japanske Nikkei 225 indeks 0,14 pct. højere i 20.659,91.
Ved dobbeltklik på følgende koder kan oplysninger om den seneste udvikling på det danske aktiemarked ses: (.KFX) - KFX Indekset (.PG.CO) - Top 10 stigninger i procent (.PL.CO) - Top 10 tabere i procent.
(c) Reuters Limited 1996.
