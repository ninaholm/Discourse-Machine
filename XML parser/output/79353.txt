CRISPLANT BUDGETTERER EJ MED NYE US-ORDRER I 96/97.

KØBENHAVN, 23 januar (Reuter) - Crisplant Industries budgetterer ikke med yderligerer ordrer fra det amerikanske postvæsen i budgettet for regnskabsåret 1996/97. Det siger selskabets adm. direktør, Torben Bjerre-Madsen, torsdag til Reuters Finans efter meddelelsen om ordren på levering af yderligere 11 anlæg til US Postal Service.
- Vi er blevet mere forsigtige med at indkalkulere ordrer i vores budgetter og regner ikke med yderligere ordrer i budgettet for 1996/97. Men vi kan jo altid blive glædeligt overrasket, siger Torben Bjerre-Madsen.
Det amerikanske postvæsen skal i alt bruge 286 nye sorteringsanlæg, der hver koster mellem to og tre mio. US-dollars, svarende til en samlet investeringsramme på 3,5-5,0 mia. kr.
Ifølge Torben Bjerre-Madsen er der dog fortsat en risiko for, at amerikanerne vil stille hele projektet i bero, hvis ikke andre end Crisplants sorteringsanlæg får den eftertragtede godkendelse fra amerikanerne.
- US Post vil helst have mindst to leverandører, da de er bange for, at vi ellers vil presse prisen. Men nu er der gået hul på bylden, og vi kan kun håbe på, at vi får flere ordrer fra USA, siger Torben Bjerre-Madsen.
Torben Bjerre-Madsen tør ikke spå om, hvornår eventuelt nye ordrer fra det amerikanske postvæsen vil tikke ind hos Crisplant.
De øvrige to selskaber, Siemens og Rapistan Demaq, som har budt på leveringen af sorteringsanlæggene til det amerikanske postvæsen, har endnu ikke fået sine anlæg godkendt.
- Vi er de eneste, som har fået ordrer i denne omgang, og af de 18 anlæg, der indtil nu er blevet udbudt, har vi fået de 16. Det indikerer, at vi kan få en stor del af den samlede ordre, siger Torben Bjerre-Madsen.
Ifølge kilder i aktiemarkedet skulle Crisplants konkurrenter til ordren i USA have forsøgt at få deres anlæg godkendt i begyndelse af januar, men har været nødsaget til at bede om udskydelse i yderligere en måned.
Crisplant venter at komme ud af regnskabsåret 1996/97 med et beskedent overskud. I regnskabsåret 1995/96 fik selskabet et resultat før skat på minus 113,7 mio. kr.
Crisplant-aktien er torsdag steget 35 kr. til 315, svarende til en stigning på over 12 pct. (/jnu).
(c) Reuters Limited 1997.
