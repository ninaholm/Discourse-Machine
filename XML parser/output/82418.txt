Godt 2 hlv på hjemmemarkedet hjalp Trælast i 96.

KØBENHAVN, 8 april (Reuter) - Som de fleste virksomheder, der leverer til byggebranchen, var også Danske Trælast ramt af vækstpausen og den hårde vinter i første halvdel af 1996.
Og ligesom de fleste leverandører til byggeriet, nød også Danske Trælast godt af byggevæksten i årets anden halvdel, fremgår det af selskabets regnskab for 1996.
- I vore danske virksomheder var driften i årets første måneder præget af vækstpausen. Sidst på foråret øgedes aktiviteten hos trælastforretningens kunder, og noget af det tabte blev indhentet, skriver Danske Trælast.
Regnskabet viste et ordinært driftsresultat før skat på 256 mio. kr. det er på niveau med rekordresultatet fra 1995, skriver virksomheden.
Den 20. februar opjusterede virksomheden sine resultatforventninger til 1997.
Danske Trælasts adm. direktør, Finn Sehested, sagde dengang til Reuters Finans, at det var en positiv udvikling på det danske marked, der skabte grundlaget for opjusteringen.
Og netop den danske forretning har klaret sig godt, fremgår det af årsregnskabsmeddelelsen.
- I andet halvår har alle de danske virksomheder haft relativt gode markedsvilkår, hvilket gav grundlag for en omsætningsvækst på 14 pct. hedder det i regnskabsmeddelelsen.
I Sverige var 1996 et mindre godt år. Også her var byggemarkedet ramt af den hårde vinter, skriver Danske Trælast.
- Gennem året har konjunkturbilledet været meget diffust med gode måneder afvekslende med dårlige. Samlet blev omsætningen og resultatet en skuffelse, hedder det.
Danske Trælasts svenske selskab, Beijer Byggmateriel, har haft en tilbagegang i omsætningen på godt fire pct. til 1.938 mio. SEK.
Resultatet før renteudgifter blev på 12 mio. DKK mod 36 mio. DKK i 1995, skriver Danske Trælast.
For koncernen som helhed forventer Danske Trælast et højere resultat i 1997 end i 1996.
- Morten Bonde Pedersen (+45) 33 96 96 51.
(c) Reuters Limited 1997.
