REGERINGENS FL97 MANGLER AMBITION - HANDELSKAMMER.

KØBENHAVN, 27 august (Reuter) - Det er for dårligt, at regeringen end ikke er i stand til at lægge et budget for 1997, der kan overholde dens egne mål, skriver Det Danske Handelskammer i en kommentar til finanslovforslaget.
- Finanslovforslaget opererer med et underskud på fem mia. kroner i 1997, og selv om det er beskedent i forhold til både tidligere års underskud og det samlede budget på 389 mia. kr., er det for uambitiøst af regeringen, skriver Handelskammerets formand, Ove Andersen.
Ifølge Ove Andersen, så varsler denne holdning ikke godt for de kommende års bestræbelser på overhovedet at få bugt med det parmanente underskud eller at få taget hul på afviklingen af den store offentlige gæld.
Handelskammeret har ikke den store tiltro til, at regeringens eget budgetterede underskud overhovedet kan holde.
Ifølge Økonomisk Oversigt august vil underskuddet på de samlede offentlige finanser næste år blive på 5,8 mia. kr.
- De fem mia. kr. dækker over et reelt underskud på statsbudgettet på 22 mia. kr. Da der er tale om et samlet offentligt underskud, skal amter og kommuner nødvendigvis have overskud i 1997. Denne forudsætning er afgørende for, at regnestykket i sidste ende går op. Netop her er der indbygget en stor usikkerhed, da amter og kommuner til stadighed klager over vigende skattegrundlag og stigende udgifter, heddet det videre i kommentaren. (/jnu).
(c) Reuters Limited 1996.
