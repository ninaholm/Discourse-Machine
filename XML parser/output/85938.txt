Novos lykkepiller fortsatte sejrsgang i 2 kvt.

KØBENHAVN, 22 juli (Reuter) - Salget af Novo Nordisks lykkepiller, det antidepressive middel, Seroxat/Paxil, fortsatte i andet kvartal sin imponerende vækst. Omsætningen steg 33 pct. til ca. 2,4 mia. kr., fremgår det af det seneste kvartalsregnskab fra medicinalkoncernen, SmithKline Beecham, der har salgs-og markedsføringsrettighederne udenfor Norden.
Seroxat-Paxil er dermed stadig det hurtigst voksende af de større antidepressive midler, der desuden tæller Eli Lilly&apos;s Prozac, anfører SmithKline Beecham.
Novo Nordisk får licensindtægter fra salget af Seroxat/Paxil. Det blev i 1996 til 381 mio. kr. på den konto fra et samlet salg uden for Norden på 7,4 mia. kr. Ved et uændret forhold mellem licensindtægter og salg, står Novo Nordisk til at få overrakt en check af SmithKline Beecham på godt 120 mio. kr. for andet kvartal.
Novo Nordisk står for salget i Norden, og det udgjorde i første kvartal i år beskedne 58 mio. kr., svarende til et fald på 29 pct. fra samme kvartal året før.
SmithKline Beecham noterer stor vækst i lykkepillesalget i Frankrig (+61 pct.), i Storbritannien (+48 pct.) og i USA (+36 pct.). Seroxat/Paxil er nu markedsleder i Holland, Italien og Irland.
Eli Lilly fremlægger kvartalstal onsdag.
- Søren Linding Jakobsen (+45) 33 96 96 53.
(c) Reuters Limited 1997.
