Stigende naturgaspriser gav DONG godt resultat.

KØBENHAVN, 4 april (Reuter) - Dansk Olie &amp; Naturgas (DONG) forbedrede sit overskud i 1996 væsentligt i forhold til året før. Det skyldes først og fremmest stigende priser på naturgas, fremgår det af koncernens årsregnskab, der blev offentliggjort fredag. Selskabet kom ud af 1996 med et ordinært resultat før skat på 1.293 mio. kr. mod 795 mio. kr. i 1995.
- Det forbedrede resultat og omsætningsforøgelsen skyldes stigende naturgassalg og højere salgspriser på naturgas, hedder det i regnskabet, der viser en stigning i omsætningen på 1.586 mio. kr. til 8.524 mio. kr.
(c) Reuters Limited 1997.
