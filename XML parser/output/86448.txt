Intet obligations-udsalg ved Amsterdam-nej - ØU.

KØBENHAVN, 11 august (Reuter) - Danmark har efterhånden opbygget så stor troværdighed omkring den økonomiske politik, at udenlandske obligationsinvestorer næppe vil ryste meget på hånden, hvis befolkningen stemmer nej ved den kommende afstemning om Amsterdam-traktaten. Det vurderer obligationsanalytiker Michael Liebak fra Nykredit Bank overfor Økonomisk Ugebrev (ØU).
- Jeg tror ikke udlandet vil sælge massivt ud af danske papirer, selv om vi skulle stemme nej, siger Michael Liebak.
Michael Liebak vurderer, at der på kort sigt er betydelig usikkerhed omkring Danmarks tilknytning til euro og EU, hvilket kan udløse en vis usikkerhed på finansmarkederne.
- På længere sigt må man holde sig til, at regeringen stadig vil føre en meget skrap økonomisk politik, og det vil investorerne også tage højde for i deres placeringer. Dermed ikke sagt, at man kan udelukke et mindre tilbagesalg, fortsætter han.
- Jørn Nurkka (+45) 33 96 96 55.
(c) Reuters Limited 1997.
