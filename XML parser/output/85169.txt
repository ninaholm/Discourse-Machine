Bred interesse for prøveauktion - Realkredit DK.

KØBENHAVN, 26 juni (Reuter) - Realkredit Danmark (RD) er tilfreds med forløbet af dagens prøveauktion, der gav et samlet salg på 1.269 mio. kr. Det vurderer Realkredit Danmarks fondsdirektør Sven-Karsten Topp.
- Vi er meget tilfredse med forløbet af auktionen. Den viste, som vi havde håbet på, at der er en bred interesse i markedet, siger Sven-Karsten Topp til Reuters Finans.
Dermed er det ikke utænkeligt, at Realkredit Danmark fremover vil benytte auktions-formen for at afvikle obligationssalget i forbindelse med refinansieringen af Flex-lån.
- Det er ikke utænkeligt, at vi vil benytte os af den metode. Vi vil nu gøre status, og se hvem der har deltaget, og måske tale med nogle af markedsdeltagerne for at høre, om der er noget, der skal ændres, siger Sven-Karsten Topp.
Realkredit Danmark havde før auktionen udbudt 1.000 kr. i den korteste af obligationerne, 6 pct. 10D 1998, og hele dette beløb blev solgt. I alt modtog instituttet bud for knap 5,5 mia. kr. i denne serie.
I den lidt længere serie, 6 pct. 10D 1999, solgte Realkredit Danmark 269 mio. kr. ud af udbudte 300 mio. kr. De resterende 31 mio. kr. købte Realkredit Danmark selv.
I alt blev der budt 859 mio. kr. i serien, men Realkredit Danmark valgte at sætte skæringskursen således, at ca. en tredjedel af buddene i serien blev honoreret.
Skæringskursen i 6 pct. 10D 1998 blev på 101,052. I 6 pct. 10D 1999 blev den sat til 102,850.
- Eva Elgaard Pedersen (+45) 33 96 96 58.
(c) Reuters Limited 1997.
