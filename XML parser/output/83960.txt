Lokale Pengeinstitutter vil have virksomhedspant.

KØBENHAVN, 22 maj (Reuter) - Foreningen Lokale Pengeinstitutter foreslår nu, at der indføres mulighed for såkaldt virksomhedspant, der vil lette kapitalfremskaffelsen for mange virksomheder.
- At give virksomhederne mulighed for udstedelse af et generelt virksomhedspant vil være et godt og brugbart element i erhvervsfremmeindsatsen - og virksomhedspant kan således også for politikerne være et godt kort på hånden i den evige stræben efter mere dynamik og flere arbejdspladser, sagde formanden for Lokale Pengeinstitutter, Jacob Leth, på foreningens årsmøde torsdag.
Ved virksomhedspant forstås en adgang for virksomheder til at udstede et generelt og flydende pant i visse typer af virksomhedens aktiver.
Lokale Pengeinstitutter ser også gerne, at etableringskonto-ordningen forbedres, så den bliver mere fordelagtig, og flere personer får mulighed for at bruge den - for eksempel ved at hæve aldersgrænsen til 40 år.
- Hvorfor er en 48-årig skolelærer, der vil starte eget softwarefirma, en ringere iværksætter end den 32-årige nybagte gårdejer, der altså har kunnet bruge etableringskontoen siden han forlod landbrugsskolen, spurgte Jacob Leth på årsmødet.
- Ole Mikkelsen (+45) 33 96 96 54.
(c) Reuters Limited 1997.
