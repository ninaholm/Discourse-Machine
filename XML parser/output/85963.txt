Uro på svinekødsmarked fortsætter - Slagterier.

KØBENHAVN, 23 juli (Reuter) - Uroen på svinekødsmarkedet fortsætter. Efter et forår med store prisudsving på svinekød er der dermed ikke udsigt til ro på markedet, vurderer Danske Slagterier (DS) i juli-udgaven af DS Nyt.
- Svinepestsituationen er ikke under kontrol, markedssituationen i Fjernøsten er slet ikke afklaret, og forbrugernes reaktioner er usikre, påpeger lederen i DS Nyt.
Usikkerheden knytter sig specielt til udviklingen for svinepesten i Holland og Belgien samt mund-og klovesygen i Taiwan. Sygdomsudbruddene har blandt andet bevirket et fald i EU&apos;s svineproduktion på ca. en pct., hvor der var ventet en stigning på to pct. Det faldende udbud taler for stigende priser, men samtidig gør slagterierne opmærksom på, at forbrugerne viger fra svinekødet, hvis priserne bliver for høje.
- Således forlyder det, at nogle supermarkedskæder blandt andet i Tyskland i en periode næsten ikke førte svinekød i butikkerne, fordi det ikke var konkurrencedygtigt, hedder det i lederen.
Noteringen for slagtesvin har i årets første halvdel svinget kraftigt. Noteringen stod i uge 1 på 9,60 kr. pr. kg. Den toppede i maj i 14,10 kr. og står i denne uge i 11,10 kr.
- Stig Ørskov Pedersen (+45) 33 96 96 59.
(c) Reuters Limited 1997.
