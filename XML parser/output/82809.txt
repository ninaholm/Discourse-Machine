Presserunde - Generelle nyheder mandag 21 april.

Reuters står ikke inde for avisartiklernes nøjagtighed 1) Regeringens nye gasafgift på i alt 500 millioner kommer til at blive båret udelukkende af de små regionalt ejede naturgasselskaber. Det er resultatet af en voldgiftskendelse mellem DONG og de kommunale naturgasselskaber, som blev truffet i sidste uge. Direktøren for Komgas, paraplyorganisationen for de kommunale selskaber, siger, at han regner med at vælte noget af afgiften over på det statslige selskab. (Børsen side 2)
2) Det radikale Venstre vil sætte bruttoskatten op og dermed forringe rentefradragsretten som et led i en kommende skattereform. Derudover vil partiet sænke boligstøtten, og indtægterne fra bruttoskat og grønne afgifter skal lette skatten for de lavestlønnede. Det fastslår de radikales skatteordfører, Elisabeth Arnold. (Det Fri Aktuelt side 3)
3) Margrethe Vestager, der skulle have bragt fornyelse ind i Det Radikale Venstre, trækker sig som landsformand for partiet. Dermed mister partiet en af de få, yngre profiler. Margrethe Vestager vil i stedet satse på sin karriere og familien. (Det Fri Aktuelt side 3, Jyllands-Posten side 1, Politiken side 6, Berlingske Tidende side 2)
(Presserunden er udarbejdet af Finansinformation).
(c) Reuters Limited 1997.
