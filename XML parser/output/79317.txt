TRODS STÆRK KRONE VENTES IKKE RENTESÆNKNING - BG.

KØBENHAVN, 23 januar (Reuter) - Selv om den danske krone ligger stærkt over for den tyske D-mark, så ændrer Nationalbanken næppe renteniveuet, vurderer BG Bank i Finansbrevet, som banken udgiver.
- Trods den markante styrkelse af kronen over for D-mark venter vi ingen renteændringer fra Nationalbankens side, skriver BG Bank.
Økonomerne i landets tredjestørste pengeinstitut vurderer, at udviklingen i BNP understøtter forventningen om, at den danske vækst i 1996 og 1997 er blandt de absolut stærkeste i EU.
- Samtidig er der udsigt til en - omend moderat - stigning i inflationen i løbet af 1997 i forhold til et gennemsnit på 2,1 pct. i både 1995 og 1996, skriver økonomerne.
De henviser til, at de seneste tal fra Danmarks Statistik viste, at BNP steg 2,6 pct. på årsbasis i tredje kvartal.
- Endelig tyder meget på, at betalingsbalancen er kommet under pres sidst i 1996, og at overskuddet dermed bliver en smule mindre en oprindeligt skønnet, konkluderer BG Bank. (/olm).
(c) Reuters Limited 1997.
