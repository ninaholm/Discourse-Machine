EAC tæt på fuld kontrol med Hong K-datter - avis.

KØBENHAVN, 18 april (Reuter) - EAC er meget tæt på fuld kontrol med sit datterselskab i Hong Kong. En af de større og mere genstridige minoritetaktionærer, Templeton har nemlig accepteret den danske industri-og handelskoncerns indløsningstilbud. Det skriver Hong Kong-avisen South China Morning Post fredag.
Templeton, der ejer syv pct. af aktiekapitalen i EAC Hong Kong, følger således i kølvandet på Value Partners, der allerde gav sin accept, da tilbuddet blev fremlagt i sidste uge. Value Partners har fem pct. af aktiekapitalen.
EAC ejer i øjeblikket 75 pct. af sit datterselskab i Hong Kong og ønsker at overtage selskabet helt. Det vil lette tilførselen af ny kapital til de kommende års store investeringer i Kina.
Danskerne fremsatte et indløsningstilbud i 1995, men det blev afslået af aktionærerne. Det nye tilbud giver i modsætning til det første mulighed for at bytte sine EAC Hong Kong-aktier til EAC-aktier i Danmark med rabat. Det var denne mulighed, der overbeviste Templeton, der hele tiden har villet beholde sine Kina følsomme aktier.
- Vi er glade for tilbuddet og accepterer moderselskabets aktier som en langtidsinvestering, siger Templetons adm. direktør, Mark Mobius til South China Morning Post.
Indløsningstilbuddet lyder således på 1,30 HK-dollar pr. aktie eller ombytning til aktier i moderselskabet EAC med en rabat på 17 pct. i forhold til børskursen. I 1995 tilbød EAC aktionærerne 1,20 HK-dollar. Det nye tilbud står EAC i ca. 108 mio. kr.
Indløsningstilbuddets endelige skæbne bliver først afklaret ved den ekstraordinære generalforsamling i EAC Hong Kong den 26. maj. EAC forventer, at afnoteringen af EAC Hong Kong kan være en realitet i juli eller august, hvis minoritetsaktionærerne accepterer EACs tilbud.
- Søren Linding Jakobsen (+45) 33 96 96 53.
(c) Reuters Limited 1997.
