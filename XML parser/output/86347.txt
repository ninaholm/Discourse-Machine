Uændret resultat trods vækst i Vestjysk Bank.

KØBENHAVN, 7 august (Reuter) - Vestjysk Bank i Holstebro har oplevet en øget aktivitet som følge af nye privat-og erhvervskunder i de første seks måneder af regnskabsåret 1997. Banken har således fået 1.200 nye privat-og 50 nye erhvervskunder i perioden, fremgår det torsdag af halvårsregnskabet, der viser et ordinært resultat før skat på 17,6 mio. kr. mod 17,4 mio. kr. i første halvår 1996.
- Der er i 1. halvår afholdt ekstraordinære udgifter på 13,5 mio. kr. Af dette beløb hidrører de 11,6 mio. kr. fra en nedskrivning af bankens ejendomme. Det var et krav, Finanstilsynet stillede i forbindelse med dets ordinære besøg i banken i marts måned, skriver banken.
Banken har i marts meddelt Fondsbørsen om nedskrivningen, og at årsregnskabet for 1997 ville blive negativt påvirket af denne ekstraordinære udgift.
På trods af et fald i rentemarginalen er netto rente-og gebyrindtægterne steget til 77,8 mio. kr. fra 74,2 mio. kr.
- Den procentuelle stigning på 4,9 pct. relaterer sig stort set udelukkende til en stigning i gebyr-og provisionsindtægterne, som følge af en tilfredsstillende forøgelse af den samlede forretningsvolumen, hedder det.
Udlånene er steget med 14,8 pct. til 2.011,5 mio. kr., mens indlånene er vokset med 13,2 pct. til 2.050,2 mio. kr.
Afskrivninger og hensættelser på debitorer er steget til 13,3 mio. kr. fra 12,0 mio. kr. året før.
Bankens driftsudgifter er steget med 11,7 pct. til 55 mio. kr, hvilket skyldes en større investering på teknologiområdet.
Vestjysk Bank fastholder sine forventninger til hele regnskabsåret 1997, fremgår det af halvårsregnskabet.
- Under forudsætning af en neutral rente-og kursudvikling, forventer Vestjysk Bank fortsat - som meddelt i regnskabsmeddelelsen for 1996 - at kunne realisere et ordinært resultat på niveau med 1996, skriver ledelsen i regnskabet.
I 1996 var det ordinære resultat før skat på 33,1 mio. kr., mens det i 1995 var 44,3 mio. kr.
- Jørn Nurkka (+45) 33 96 96 55.
(c) Reuters Limited 1997.
