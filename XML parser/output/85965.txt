Jyske Bank vandt Gibraltar-sag ved retten i London.

KØBENHAVN, 23 juli (Reuter) - Det blev Jyske Bank, der løb af med sejren, da Londons overret onsdag satte punktum for en lang og udmarvende civil erstatningssag. Banken fik medhold i sine påstande om, at blandt andet den tidligere bankdirektør for bankens datterafdeling i Gibraltar, Jan-Henning Spjeldnæs, havde lænset banken for omkring en halv milliard kroner, skriver Ritzaus Bureau.
I dommen udtrykkes det, at Jan-Henning Spjeldnæs i bedragerisk hensigt har misbrugt sin fuldmagt til at berige sig og andre på Jyske Banks bekostning. Dette har medført et tab for banken på 56,23 mio. engelske pund (646,7 mio. kr.). Dog skal der fratrækkes sikkerhed og aktiver, således at nettobeløbet efter dommerens opfattelse er ca. 46 mio. pund (529 mio. kr.), fremgår det.
Jyske Bank har siden 1992 hævdet, at Spjeldnæs samt en personkreds og en række selskaber havde snydt den midtjyske bank for penge. Og i fjor stævnede banken den tidligere bankdirektør.
- Redaktionen (+45) 33 96 96 56.
(c) Reuters Limited 1997.
