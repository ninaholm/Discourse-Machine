Presserunde - Finans/Økonomi torsdag 17 april.

Reuters står ikke inde for avisartiklernes nøjagtighed 1) Nye tal fra Danmarks Statistik viser, at der blev bygget klart mere i februar i år, end i samme måned sidste år. Det er specielt parcelhus-byggeriet, der boomer, men også andre områder klarer sig godt. &quot;De nye tal styrker vores tro på et fortsat opsving for byggebranchen, og vi kan også se, at en meget lang række af materialeproducenter og forhandlere opjusterer deres budgetter&quot;, siger cheføkonom i entreprenørforeningen, Curt Liljegren. Man forventer, at der bliver bygget 7.000 nye parcelhuse i år. (Berlingske Erhverv side 2)
2) Danmark er det EU-land, hvor statsstøtten vokser hurtigst. På to år har Danmark således fordoblet statsstøtten, viser en ny rapport fra Europa-Kommissionen. I alt bliver der i EU udbetalt 316 mia. kr. i statsstøtte, hvor Danmark står for 3,8 mia. kr. (Børsen side 12)
3) En markant skærpelse af forsikringsloven truer med at tvinge Codan-chef Peter Zobel til at sælge eller afvikle sin omstridte investeringskoncern H. Blom Nielsen. Den moderniserede lov, som regeringen i dag fremlægger i folketingssalen, betyder, at det for første gang bliver forbudt for direktører i forsikringsselskaber at eje en erhvervsvirksomhed. Forbudet kommer på toppen af en solid stramning af kravet om, at topchefer ikke må sætte privatformuen på spil i spekulative investeringer. (Jyllands-Posten Erhverv &amp; Økonomi side 1)
4) Danskernes øgede brug af Dankort har gjort bankernes kortselskab, PBS, til den rene pengemaskine. PBS fik sidste år et overskud på 90 millioner kr. - endda efter at der var brugt et tilsvarende beløb på nyt computerudstyr - og derfor mener forbrugerrådet nu, at bankerne skal sætte deres gebyrer ned. Det er kun rimeligt, at forbrugerne får overskuddet at mærke i form af lavere gebyrer. PBS har jo rent faktisk monopol, siger Peter Nedergaard fra forbrugerrådet. (Politiken side 1)
5) Nykredit overvejer i øjeblikket, om samarbejdet med landets tredje største bank, BG Bank, skal udmunde i en fusion af de to selskaber. På et lukket møde i Nykredits styrelsesråd i går lod bestyrelsesformand Axel Ladegaard Jensen forstå, at ledelsen &quot;forventer&quot; at afslutte overvejelserne om en eventuel storfusion med BG Bank inden sommerferien. Af samme grund meddelte styrelsesrådet, at debatten om muligheden for at børsnotere Nykredit er stillet midlertidigt i bero. (Berlingske Erhverv side 1, Jyllands-Posten side 12, Børsen side 22).
(c) Reuters Limited 1997.
