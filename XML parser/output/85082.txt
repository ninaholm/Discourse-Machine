Presserunde - Finans/Økonomi tirsdag 24 juni.

Reuters står ikke inde for avisartiklernes nøjagtighed 1) Den danske stats aktieposter i en række danske aktieselskaber har givet et ganske pænt provenu - i 1996 fik staten en indtægt på 952 millioner kroner fra disse aktier. Det er en stigning på 100 millioner i forhold til året før, fremgår det af Finansministeriets seneste opgørelse over de statslige aktiebesiddelser. Fremgangen skyldes primært det større udbytte fra olie og gas fra Nordsøen. (Politiken side 12, Børsen side 15)
2) Internationale revisionsgiganter har et solidt tag i struben på store dele af den danske revisorbranche. Globale spillere som Deloitte &amp; Touche og KPMG æder sig ind på de mest attraktive danske kunder i raketfart og er i færd med at udpine markedet for de mellemstore, danske konkurrenter. Konsekvensen er, at en lang række mellemstore revisionsfirmaer bliver tvunget til at vokse sig op i superligaen via fusion. Eneste alternativ er at dreje nøglen om eller specialisere sig på små nicheområder. (Jyllands-Posten Erhverv &amp; Økonomi side 2)
3) Efter den seneste tids debat har Juristernes og Økonomernes Pensionskasse nu solgt sine aktier i det franske olieselskab Total, som er største europæiske investor i Burma. Men ledelsen kritiseres for ikke at have solgt aktierne tidligere, og derfor bliver der nu kampvalg til bestyrelsen. Danmarks etik-investor nummer et, PFA Pension, har aktier i 41 udenlandske selskaber, der har aktiviteter i Burma. (Politiken side 11)
(Presserunden er udarbejdet af Finansinformation).
(c) Reuters Limited 1997.
