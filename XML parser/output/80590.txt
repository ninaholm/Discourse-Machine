STATSLIG OK-AFTALE GIVER EJ INFLATIONSPRES - CHASE.

KØBENHAVN, 24 februar (Reuter) - Den to-årige overenskomstaftale på det statslige område mellem CFU og Finansministeriet giver ikke anledning til bekymring for den danske inflation. Det vurderer investeringsbanken Chase i sin daglige markedskommentar.
- Aftalen skaber ingen frygt for en inflationstrussel, skriver Chase.
Aftalen mellem Lykketoft og CFU, der repræsenterer 220.000 statsansatte, indeholder lønstigninger på 4,25 pct. over to år. Stigningen fordeler sig med 1,85 pct. det første år og resten det andet år.
Af de 4,25 pct. går 2,9 pct. til generelle lønforbedringer, mens de resterende 1,35 pct. er til særlige formål såsom pensionsforbedringer, efteruddannelse, regulering af særlige ydelser og omklassificeringer.
På forhånd havde finansminsteren - ligesom arbejdsgiverne i det private - håbet at kunne hive en tre-årig aftale i land.
At det ikke lykkedes, er ifølge Svenska Handelsbanken et &quot;alvorligt slag&quot; mod Dansk Arbejdsgiverforenings (DA) ønske om tre-årige aftaler.
- Finansministerens mislykkede forsøg på at få en tre-årig aftale hjem er et alvorligt slag mod arbejdsgiverne, skrev Svenska Handelsbanken i en kommentar til aftalen.
Svenska Handelsbanken forventer i år en inflation på 2,5 pct. og en vækst i BNP på 3,5 pct.
Chase forventer i år en dansk inflation på 2,4 pct., mens BNP-væksten skønnes at ligge på 2,6 pct. Chase forventer, at overskuddet på betalingsbalancen vil falde til 8,5 mia. kr. fra ni mia. kr. i 1996.
- Eva Elgaard Pedersen (+45) 33 96 96 57.
(c) Reuters Limited 1997.
