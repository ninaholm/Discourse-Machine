Absolut spirende røgrensmarked i Thailand - FLS.

KØBENHAVN, 28 maj (Reuter) - FLS Miljø har med en ordre til 75 mio. kr. på et røggasrensningsanlæg til et privat Siemens kraftværk nord for Bangkok i Thailand fået foden inden for på et spirende marked i Thailand. Samtidig er opstillingen sket i samarbejde med tyske Siemens, og det ser FLS Miljø som afgørende positivt.
- Det vi ser derude er et absolut spirende marked inden for affaldsforbrænding og kraftværker. Det er også første gang, vi leverer et sådant anlæg til Siemens, som er meget store, når det handler om at bygge kraftværker på verdensplan. Jeg betragter det som meget betydningsfuldt, at vi også bliver blåstemplet af Siemens på denne anlægstype, siger administrerende direktør Erik Hoffmann-Petersen fra FLS Miljø til Reuters Finans.
FLS Miljø håber, at opstillingen af det første anlæg kan være med til at sætte fokus på virksomheden og forhåbentligt skabe flere kontrakter.
- Vi arbejder på flere projekter derude, men at vi får en eller to ordrer i år, kan jeg ikke sige. Der vil jeg hellere sige, at markedet er der, og vi har et godt udgangspunkt. Nu kommer vi ind på et meget interessant marked, der kan være med til at sikre os en fortsat vækst, når vi kommer to-tre år ud i fremtiden, siger Erik Hoffmann-Petersen.
FLS Miljø har i forvejen tilsvarende anlæg i Kina, Indien og Taiwan.
- Vi begynder at få en masse af disse enkeltstyks anlæg ind derude, og det er med til at skabe fundamentet for en fremtid i dette område, siger han.
Han oplyser, at FLS Miljø har de første 20 projekter med netop røggasrensningsanlæg i gang internationalt, men han kan ikke sige, hvilket af dem som først kommer i hus.
- Carl Johan Corneliussen (+45) 33 96 96 57.
(c) Reuters Limited 1997.
