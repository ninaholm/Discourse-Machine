VT Hlds køb af Blücher M overrasker - analytikere.

KØBENHAVN, 17 juni (Reuter) - To aktieanalytikere med speciale i VT Holding er umiddelbart overraskede over Vojens-virksomhedens køb af aktiemajoriteten i Blücher Metal. Men dermed ikke sagt, at de finder købet uhensigtsmæssigt.
- Det er lidt overraskende, da VT Holding er kendt for at overtage nødlidende virksomheder. Blücher Metal er ikke en nødlidende virksomhed, tværtimod har den kursmæssigt aldrig ligget højere, siger den ene aktieanalytiker.
Blüchers aktiekurs blev mandag handlet til kurs 1200, hvilket var det hidtil højeste niveau i år. Men efter annonceringen af VT Holdings overtagelse af lige over halvdelen af aktiekapitalen til en pris svarende til 1.250 kr. per aktie, er Blüchers aktie steget til kurs 1.260.
Efter nogle vanskelige år i starten af 1990&apos;erne gennemførte Blücher Metal en turn-around proces med fokus på produktivitet, omsætning og indtjening. Et underskud efter skat på 7,7 mio. kr. i 1993/94 blev året efter vendt til et overskud på knap 10 mio. kr. og godt 11 mio. kr. i 1995/96. I 1996/97 forventes et overskud før skat på ca. 22 mio. kr.
- Selvom købet overrasker kan jeg godt se fidusen i det, da Blücher Metal bliver handlet på nogle ikke specielt dyre nøgletal. Derudover passer Blücher godt til VT Holding, bl.a. da den ligger i det jyske, siger analytikeren.
Blücher Metals aktier har på baggrund af det økonomiske resultat for 1995/96 og en forventet salgspris på 1.250 kr. pr. aktie en P/E-værdi på 18,7.
Den anden analytiker fremhæver, at VT Holding med købet vil kunne få en øjeblikkelig gevinst ved at samkøre nogle indkøbsfunktioner i Blücher med Skako og VT Starcon, som begge er kontrolleret af VT Holding.
(c) Reuters Limited 1997.
