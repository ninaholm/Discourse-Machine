FLS Miljø ser polsk &quot;mareridt&quot; hurtigt løst - FLS.

KØBENHAVN, 11 marts (Reuter) - FLS Miljø venter, at mindre problemer omkring dansk miljøstøtte på 15 mio. kr. til et polsk afsvovlningsanlæg er løst i løbet af en måneds tid, oplyser direktør Erik Hoffmann-Petersen til Reuters Finans tirsdag i forlængelse af en artikel i Berlingske Tidende, der omtaler problemerne som FLS&apos; &quot;polske mareridt&quot;.
- Hvis dette projekt skulle være et mareridt, vil jeg gerne have flere af slagsen, siger Erik Hoffmann-Petersen.
Den danske miljøstyrelse har givet et tilsagn om at støtte projektet med 15 mio. kr., men ønsker ikke at udbetale pengene, før der foreligger en skriftlig accept af projektet fra de polske miljømyndigheder.
- 95 pct. af tingene omkring de 15 mio. kr. er på plads, siger Erik Hoffmann-Petersen.
Projektet, der omfatter to nye afsvovlningsanlæg til et af Polens største kraftværker i Polaniec, har en samlet værdi af 700 mio. kr. Ifølge FLS-direktøren har der udover problemerne med de 15 mio. kr. fra den danske miljøstyrelse ikke været problemer med den polske betaling i projektet.
- Der er blevet betalt punktligt. Faktisk er det nogle af vore bedste betalere, understreger Erik Hoffman-Petersen, der samtidig kalder det et mindre problem, at forsinkelsen i betalingen af de 15 mio. kr. bidrager negativt til projektets cash-flow.
FLS Miljø betragter i det hele taget samarbejdet med de polske kraftværker som en succeshistorie.
- Vi satser fortsat meget i Polen. I den sammenhæng er det derfor også vigtigt, at vi kan få en blåstempling fra de danske miljømyndigheder igennem projektstøtte, påpeger Erik Hoffman-Petersen.
FLS Miljø øgede i første halvår 1996 sin omsætning betragteligt til 580 mio. kr. mod 332 mio. kr. i den samme periode året før. I 1995 havde FLS Miljø en omsætning på 871 mio. kr. og et overskud før skat på 11 mio. kr.
Omsætningen i FLS Miljø udgjorde i første halvår 1996 6,2 pct. af omsætningen i FLS Industries mod 4,8 pct. i hele 1996.
- Stig Ørskov Pedersen (+45) 33 96 96 59.
(c) Reuters Limited 1997.
