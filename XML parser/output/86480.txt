Danske roer mangler vand nu - Landskontor.

KØBENHAVN, 11 august (Reuter) - De danske roer mangler vand. Det konstaterer chefkonsulent Carl Aage Pedersen fra Landskontoret for Planteavl i Skejby ved Århus.
- Den seneste tids tørre vejr betyder, at roerne sover i øjeblikket. De lukker sig sammen for at holde fugtigheden, oplyser Carl Aage Pedersen til Reuters Finans mandag.
Det betyder ikke nødvendigvis, at der bliver tale om en ringe roehøst, da høsten først ventes at begynde i de første dage af oktober. Inden den tid kan vejret have givet roerne et skub igen.
Danisco Sugar, der er Danmarks eneste sukkerproducent, præsenterer i løbet af denne uge sin første prøveoptagning af roer fra dyrkningsarealerne i Danmark, Sverige og Tyskland.
De første prøveoptagninger fra Tyskland er ifølge den tyske sukkerekspert F. O. Licht ikke så gode som sidste år med en sukkerprocent den 1. august på kun 12,6 pct. mod 13,9 pct. i 1996 og 14,3 pct. i gennemsnit de seneste fem år. Til gengæld ventes mængden at overgå sidste års, hvilket kan løfte sukkerproduktionen.
I Danisco&apos;s første prøveoptagning i 1996 var sukkerproducenten på de tyske arealer 15,6 pct.
I 1996 udgjorde den danske produktion 48 pct. af Danisco&apos;s samlede produktion på 1.046.000 tons, mens den svenske udgjorde 38 pct. og den tyske udgjorde de resterende 14 pct.
- Stig Ørskov Pedersen (+45) 33 96 96 59.
(c) Reuters Limited 1997.
