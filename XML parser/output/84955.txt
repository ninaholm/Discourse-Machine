Rentefald giver ej konverteringsbølge - økonomer.

KØBENHAVN, 18 juni (Reuter) - De seneste ugers rentefald sætter ikke gang i en ny konverteringsbølge, selvom renten nu er tæt på det niveau, der i foråret 1994 udløste en større byge af konverteringer. Det vurderer en række obligationsanalytikere over for Reuters Finans.
Renten på den toneangivende realkreditobligation er siden 30. maj faldet mere end 20 basispoint til 7,23 pct. og er dermed tæt på det lave niveau, der i foråret 1994 fik omkring en halv mio. boligejere til at omlægge huslån for ca. 250 mia. kr.
- Renterne skal falde meget mere, før vi kan vente et skift i husejernes konverteringsadfærd, vurderer chefanalytiker Birger Duurhus fra Nykredit Bank.
Obligationsanalytikerne vurderer, at renterne skal falde mindst et halvt procentpoint, før det for alvor slår igennem på boligejernes konverteringslyst.
- Man skal huske, at langt hovedparten af husejerne allerede i 1994 omlagde deres lån. Derfor er det ikke økonomisk attraktivt for særligt mange, at omlægge lånene i øjeblikket, påpeger afdelingsdirektør Peter Andersen fra Jyske Bank.
Han henviser samtidig til, at kurserne på de obligationer, det kan være attraktivt at omlægge til, skal nærme sig kurs 100, før der er en fordel ved at konvertere. Eksempelvis ligger kursen for 7 pct. 2029 fortsat under 96.
Det er ifølge obligationsstrategen Kai Lindberg fra Codan Bank medvirkende til, at obligationsejerne slipper for en stigning i de ekstraordinære udtrækninger.
Opgørelsen over summen af afdrag og renter til udbetaling ved juli-terminen viser i øvrigt en samlet likviditetsvirkning på godt og vel 50 mia. kr.
- Stig Ørskov Pedersen (+45) 33 96 96 59.
(c) Reuters Limited 1997.
