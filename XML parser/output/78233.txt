KONJUNKTURER HJALP DANSK STALDINDUSTRI I 96/97-HLV.

KØBENHAVN, 12 december (Reuter) - Dansk Staldindustri (DSI) blev i første halvår 1996/97 hjulpet pænt frem af konjunkturerne på markedet, fremgår det af selskabets halvårsregnskab torsdag.
Koncernresultatet før skat nåede op på 7,7 mio. kr. før skat mod 3,3 mio. kr. i samme periode sidste år. Den positive udvikling i halvåret har da også fået ledelsen til at opjusterer forventningerne til hele 1996/97, hvor der nu ventes et overskud før skat på 15-16 mio. kr. Tidligere ventede ledelsen et overskud før skat på 12-14 mio. kr.
- Markedskonjunkturerne har generelt i halvåret været gunstige for afsætningen af DSI&apos;s produkter, hedder det.
Den positive udvikling kan bl.a. ses af selskabets ordrerbeholdning, der næsten er fordoblet til 35,5 mio. kr. i forhold til samme tidspunkt sidste år.
- Den positive afvigelse kan henføres til de generelle gode markedskonjunkturer i 1. halvår 1996/97 sammenlignet med sidste år samt at efterspørgslen i august/september sidste år var lav, skriver ledelsen.
Dansk Staldindustri konstatere samtidig, at gennemførelsen af divisionsopdelingen forløber planmæssigt. Det indebærer oprettelsen af divisionerne Funki (fodringsanlæg og ventilation) og Langkjær Staldinvestering (inventar).
- I forbindelse hermed er produktudviklingen blevet intensiveret, og DSI forventer at kunne præsentere en række nyheder på Agromek i januar 1997. DSI står således med et produktprogram, der opfylder DSI&apos;s idegrundlag om at styrke svineproducenternes økonomi, skriver ledelsen. (/uha).
(c) Reuters Limited 1996.
