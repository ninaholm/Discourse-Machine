Forsikringsmæglerlov skiller får fra bukke - fmd.

KØBENHAVN, 21 april (Reuter) - Forsikringsselskabernes brancheforening, Assurandør-Societetet, støtter planerne om at lovgive på området for forsikringsmæglere, oplyste brancheforeningens formand, Bent Knie-Andersen, på et pressemøde efter Assurandør-Societetets årsmøde mandag.
- Det er vi absolut for. Det vil være med til at skille fårene fra bukkene, sagde Bent Knie-Andersen på pressemødet.
På årsmødet offentliggjorde økonomiminister Marianne Jelved planerne om at nedsætte en arbejdsgruppe, der skal forberede et lovforslag om forsikringsmæglere.
Bent Knie-Andersen betegner det som et problem, at der i dag ikke er nogen lovgivning på området, og at enhver i princippet kan kalde sig forsikringsmægler.
- Forsikringsmægler er ikke et beskyttet ord, så alle kan kalde sig forsikringsmægler, sagde Bent Knie-Andersen.
Han tror ikke, at en lovgivning på området vil være med til at presse priserne yderligere på forsikringsområdet, da forsikringsmæglere allerede har været aktive i markedet i flere år.
Økonomiministeriet skønner, at 10-15 pct. af det samlede forsikringssalg i dag foregår via mæglere.
- Ole Mikkelsen (+45) 33 96 96 54.
(c) Reuters Limited 1997.
