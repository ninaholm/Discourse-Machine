Tele DK-høringssvar er ikke noget nødråb - dir.

KØBENHAVN, 21 april (Reuter) - Tele Danmarks høringssvar til teleforliget er ikke noget nødråb. Selskabet vurderede dog, at det ikke længere var forsvarligt at holde på så vigtige oplysninger for koncernens økonomiske resultater i fremtiden. Det siger underdirektør i Tele Danmark, Tom Togsverd.
- Det skal ikke opfattes som noget nødråb. Vi håber og tror fortsat på, at politikerne er indsigtsfulde nok til ikke at vedtage teleforliget i sin nuværende udformning, siger Tom Togsverd til Reuters Finans mandag.
Tele Danmark står ifølge egne beregninger til at miste mellem 1,2 mia. kr. og 1,9 mia. kr. i årlige tab før skat, hvis de foreslåede regler for konkurrenters betaling for brug af telemastodontens net bliver ført ud i livet.
De første reaktioner på Tele Danmarks høringssvar peger på, at de relativt store tabstal ikke får politikerne til at ryste på hånden.
- Der er åbenbart et stærkt politisk ønske om at lade konkurrenter komme ind på det danske marked på lempeligere vilkår, end vi bliver tilbudt i udlandet, siger Tom Togsverd.
Han tøver ikke med at kalde teleforliget for konkurrenceforvridende, når konkurrenterne ifølge Tele Danmark ligefrem skal have tilskud for at komme i gang i Danmark. Tom Togsverd afviser, at den store telekoncern har kunnet påvirke den politiske beslutningsproces mere effektivt.
- Vi har vist stukket næsen så langt frem, som vi kunne, siger Tom Togsverd med henvisning til et brev, som Tele Danmark sendte til de politiske partiers teleordførere. Det blev mødt med en bred kritik som værende uhørig lobbyisme.
Han afviser desuden, at Tele Danmark skulle have en trumf i baghånden, som kan spilles ud i allersidste øjeblik for at vende stemningen.
Teleforliget vil ifølge Tom Togsverd få vidtrækkende konsekvenser for selskabet og det aktier. De store tab af omsætning til konkurrenter på både faste og mobile net vil påvirke aktiekursen negativt, mens de faldende overskud vil svække koncernens muligheder for at hente den tabte indtjening hjem fra udlandet.
Tom Togsverd anfører dog, at den nye regulering ikke udgør nogen direkte trussel mod telekoncernens liv som et selvstændigt og uafhængigt tele-operatør.
- Søren Linding Jakobsen (+45) 33 96 96 53.
(c) Reuters Limited 1997.
