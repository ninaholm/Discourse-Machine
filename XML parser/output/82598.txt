Ny afgiftsafregning giver 1,75 mia i 98 - Skattemin.

KØBENHAVN, 14 april (Reuter) - Nye regler for afregningen af de grønne afgifter kan i 1998 bidrage positivt med 1,75 mia. kr. på de offentlige budgetter. Det fremgår af bemærkningerne til et lovforslag fra skatteminister Carsten Koch (S), der førstebehandles tirsdag.
Der er tale om en engangsindtægt på baggrund af en fremrykning af afregningen for elafgifter. Lægges de 1,75 mia. kr. til det overskud på 4,8 mia. kr., regeringen hidtil har skønnet, vil det samlede overskud på de offentlige finanser i 1998 blive på i alt 6,6 mia. kr.
Ifølge lovforslaget skal elselskaberne fra 1998 afregne elafgiften på basis af fakturadatoen og ikke som nu på baggrund af forfaldsdatoen.
Skatteministeriet venter, at de offentlige finanser fra og med 1998 påvirkes positivt med 100 mio. kr. om året som følge af de nye afregningsregler. Hovedparten af indtægten kommer fra øgede renteindtægter.
- Stig Ørskov Pedersen (+45) 33 96 96 59.
(c) Reuters Limited 1997.
