KF vinder lidt terræn på nordisk aktieomsætning.

KØBENHAVN, 6 marts (Reuter) - Københavns Fondsbørs (KF) kommer i den månedlige sammenligning af nordiske børser for februar ind på en andenplads, efter at Fondsbørsen i januar var blevet henvist til en tredjeplads af Oslo, fremgår det torsdag af en meddelelse fra KF.
Den største omsætning blev målt i Stockholm med 13,13 mia. ECU, fulgt af København med 3,79 mia. ECU og Oslo med 3,77 mia. ECU. Omsætningen i Helsinki blev målt til 2,76 mia. ECU og i Reykavik blev omsætningen på 15,0 mio. ECU.
Målt på omsætningen over de seneste 12 måneder må København til gengæld se sig slået af børsen i Oslo, som med en omsætning på 32,8 mia. ECU kommer ind på andenpladsen. København sætter sig på tredjepladsen med en omsætning på 32,6 mia. ECU, mens Stockholm fører feltet med en omsætning på 115,8 mia. ECU.
Målt på obligationsomsætningen fastholder KF sin andenplads både i februar og over de seneste 12 måneder. I Februar blev omsætningen i København på 77,9 mia. ECU, mens Stockholm kommer ind på en førsteplads med 137,3 mia. ECU.
- Jørn Nurkka (+45) 33 96 96 55.
(c) Reuters Limited 1997.
