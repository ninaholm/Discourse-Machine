UNIBANK VENTER 500 FÆRRE ANSATTE I 1997 - DIR.

KØBENHAVN, 28 januar (Reuter) - Medarbejdertallet i Unibank vil falde med ca. 500 personer i 1997, forudser bankdirektør Preben Kendal fra banken. Men samtidig oplyser han, at det i det store hele vil ske ved naturlig afgang.
- I vores budgetlægning påregner vi at få en nettoreduktion af vores medarbejdere i størrelsesordenen 500 i løbet af 1997, siger Preben Kendal til Reuters Finans.
Men det vil ikke komme til at ske, som det senest er set i Den Danske Bank og BG Bank.
- Det er ikke den form for fyringsvarslinger, vi sender afsted. Men vi lægger ikke skjul på, at vi også vil nedbringe vores personaleantal, siger Preben Kendal.
Han oplyser, at banken satser på en opkvalificering af medarbejderne, og at de medarbejdere, der ikke bliver brug for der efter, får tilbudt en fratrædelsesordning. Unibank beskæftigede lige godt 10.000 personer ved årsskiftet 1996/97. Medarbejdertallet er dermed faldet med ca. 500 i 1996.
Den Danske Bank oplyste i begyndelsen af januar, at den vil reducere medarbejderantallet med ca. 500 i løbet af 1997, og mandag oplyste ledelsen i BG Bank, at der skal være ca. 300 færre ansatte ved udgangen af 1997.
Den varslede nedgang i antallet af medarbejdere i de danske pengeinstitutter er i overensstemmelse med en ny prognose fra Finanssektorens Arbejdsgiverforening (FA).
Pengeinstitutternes brancheorganisation har spurgt de 18 største banker og sparekasser om deres forventninger til antallet af medarbejder i 1997, og efter statistiske korrektioner forudser FA, at medarbejdertallet i de danske pengeinstitutter vil faldet med knap 2.500 til 41.816 i 1997. I 1998 ventes tallet at falde yderligere med 2.300 personer. (/olm).
(c) Reuters Limited 1997.
