Aktieomsætning steg 18 pct år/år i maj - KF.

KØBENHAVN, 11 juni (Reuter) - Omsætningen på Københavns Fondsbørs (KF) var i maj måned præget af pæn aktivitet og aktieomsætningen steg med 18 pct. til 20,6 mia. kr. i forhold til samme måned sidste år, oplyser KF onsdag.
- Omsætningen svarer til en daglig omsætning på een mia. kr. i kursværdi, skriver KF i en pressemeddelelse.
Målt i forhold til april gik omsætningen frem med syv pct., mens omsætningen i årets første fem måneder er steget med 37 pct. til 124,7 mia. kr. i forhold til samme periode året før.
KFX-indekset steg knap seks pct. i forhold til april til 163,77, mens Totalindekset oplevede en fremgang på fem pct. til 574,15.
Den mest handlede branche blev industri, der efter en fremgang på seks pct. i forhold til april nåede op på 8,3 mia. kr. i kursværdi. Handel &amp; Service gik frem med 29 pct. til 5,2 mia. kr. Pengeinstitutter blev den tredje mest omsatte branche, men måtte indkassere et fald på knap 18 pct. til 2,9 mia. kr. i omsætningen.
- Fire aktier blev handlet for mere end een mia. kr. Sophus Berendsen og Novo Nordisk toppede med hver 1,6 mia. kr. Danisco og Unidanmark A fik begge en omsætning på 1,1 mia. kr., skriver KF.
- Jørn Nurkka (+45) 33 96 96 55.
(c) Reuters Limited 1997.
