MAERSK-KONKURRENCE VENTET AF SAS - VAGN SØRENSEN.

KØBENHAVN, 26 november (Reuter) - Maersk Air&apos;s kommende indtog på flyruten mellem København og Stockholm er ventet af SAS. Det siger koncerndirektør i SAS, Vagn Sørensen til Reuters Finans.
- Det kommer ikke som nogen bombe for os, at Maersk Air vil flyve på København-Stockholm-ruten. Vi er faktisk lidt overrasket over, at konkurrencen på ruten kommer så sent, siger Vagn Sørensen.
Maersk Air, der er fuldt ejet af A. P. Møller Gruppen, har ifølge Berlingske Tidende søgt om tilladelse til otte daglige afgange mellem de to skandinaviske hovedstæder med opstart til næste forår.
Vagn Sørensen vil ikke ligefrem byde Maersk Air velkommen på ruten, men tilføjer dog, at nu hvor der skal komme konkurrence, er han glad for, at det bliver Maersk Air.
- Maersk Air er et rationelt tænkende flyselskab, der gerne vil tjene penge. Derfor tror vi ikke, at priserne på ruten vil blive dumpet, siger SAS-koncerndirektøren.
Lavprisselskabet Virgin Express, der er ved at opbygge et større europæisk rutenet, har til Reuters Finans sagt, at trekanten mellem de tre skandinaviske hovedstæder ser meget attraktiv ud, da flypriserne her er blandt verdens højeste.
- Hvis jeg skulle vælge mellem konkurrence fra Maersk Air og Virgin Express, så ville jeg ikke være i tvivl, siger Vagn Sørensen, der med Maersk Air på ruten trods alt ser frem til &quot;sund, økonomisk konkurrence&quot;.
Det vil dog presse marginalerne på ruten, men det har SAS taget højde for i sine planer for, hvordan det skandinaviske luftfartsselskab møder den skærpede konkurrence på de mest eftertragtede inter-skandinaviske ruter, siger Vagn Sørensen.
- Vi føler, at det er lykkedes ganske pænt at møde konkurrencen fra Braathens på Oslo-Stockholm-ruten, og vi vil overføre nogle af vores erfaringer til København-Stockholm, siger Vagn Sørensen.
Han anser ikke den øgede konkurrence på ruten Stockholm-København så truende for SAS&apos; indtjening som mellem Oslo og Stockholm.
- En meget stor del af trafikken er transit-trafik til vores ruter ud i verden fra København, påpeger Vagn Sørensen.
Vagn Sørensen siger, at SAS vil spille på alle sine strenge og peger på parametre som priser, produkter og loyalitetsprogrammer, der vil blive taget i brug i kampen om kunderne mellem den svenske og den danske hovedstad.
Da Maersk Air på en såkaldt slot-konference på et par uger siden har søgt om start-og lettetilladelse, kender SAS Maersk Air&apos;s kommende afgange.
SAS Gruppens resultat før skat for årets første ni måneder faldt 40 pct. til 1.257 mio. SEK primært som følge af den skærpede konkurrence, stigende brændstofsudgifter, øget satsning på service og kvalitet samt større produktion. (/slj).
(c) Reuters Limited 1996.
