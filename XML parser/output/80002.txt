HØJ INFLATIONSFORVENTNING VANSKELIGGØR OK97 - DI.

KØBENHAVN, 10 februar (Reuter) - Husholdningerne har hidtil i dette årti systematisk overvurderet den fremtidige inflation. Denne fejl synes at fortsætte i 1997 og det vanskeliggør overenskomst-forhandlingerne, vurderer Dansk Industri (DI) i sit Erhversøkonomisk Barometer i magasinet Industrien.
- Husholdningernes forventninger til inflationsniveau og - udvikling ligger i baggrunden for pris-og løndannelsen. Urealistisk høje forventninger gør både lokale og centrale forhandlinger mere vanskelige og konfliktfyldte, skriver DI.
Nationalbanken har siden 1987 undersøgt forbrugernes forventninger til den fremtidige inflation, og, ifølge DI, tyder undersøgelsen på, at der siden 1990 har været en systematisk tendens til, at inflationen bliver lavere end husholdningerne forventer.
- Husholdningernes forventninger til inflationen i 1997 synes at holde sig på et uændret højt niveau. De seneste økonomiske prognoser skønner den faktiske inflation til at blive klart lavere, og det ser således ud til, at husholdningerne fortsat overvurderer inflationen i 1997, vurderer DI.
Ifølge en prognose, foretaget af Reuters Finans blandt 32 forskellige banker og institutioner, vil inflationen i 1997 ligge på 2,4 pct.
- Eva Elgaard Pedersen (+45) 33 96 96 57.
(c) Reuters Limited 1997.
