Nykredit tvunget til udmelding snart.

KØBENHAVN, 12 juni (Reuter) - Nykredit er tvunget til at komme med en melding om instituttets fremtidige strategi meget snart, fordi BG Bank tilsyneladende er utilfreds med den måde, det nuværende samarbejde foregår på, mener en aktieanalytiker, der ønsker at være anonym.
- Man må formode, at de (Nykredit, red.) kommer med et svar. Udtalelser fra BG Banks adm. direktør viser helt klart, at han er utilfreds med den måde tingene hænger sammen på. Så et eller andet skal der ske, siger analytikeren, der følger den danske banksektor tæt.
Ifølge flere kilder, som Reuters Finans har talt med, mødes Nykredits bestyrelse torsdag, hvor samarbejdet med BG Bank er på dagsordenen. Men mødet er omgærdet med så meget hemmelighedskræmmeri, at Nykredit end ikke ønsker at bekræfte, at mødet overhovedet finder sted.
Analytikeren forventer, at Nykredit vil offentliggøre sin holdning til samarbejdspartneren efter mødet, og han forudser, at Nykredit siger nej til en egentlig fusion med partneren.
- Mit bud er, at hvis bestyrelsen skal drøfte fusion, så er jeg bestemt bange for, at der ikke sker noget, siger analytikeren.
Han mener, at holdningen hos et flertal af bestyrelsesmedlemmerne er, at det går godt for Nykredit, og hvorfor skal der laves om på det. Hvis det kommer til et egentligt brud mellem Nykredit og BG Bank, kan det bane vejen for en fusion mellem BG Bank og Unibank.
- Det vil skabe en tiltrængt konsolidering i dansk bankverden, og det vil øge den samlede indtjening i branchen, siger analytikeren.
Konstellationen BG Bank/Unibank har tidligere været nævnt som en mulighed af andre analytikere, og de to vil for alvor kunne danne modvægt til Den Danske Bank, mener analytikerne.
Et fusion af landets andet-og tredjestørste pengeinstitut kan ifølge analytikeren møde politisk modstand, men næppe nok til at forhindre det.
Nykredit kan til gengæld risikere at havne i ingenmandsland, fordi instituttet ikke tager klar stilling til i hvilken retningen selskabet skal gå.
- Den smølen og nølen er noget af det farligste, de kan gøre - specielt i den her situation, hvor der er så mange interesser involveret, siger analytikeren.
Han mener, at BG Bank må have en følelse af blot at stille et filialnet til rådighed for landets største realkreditinstitut, uden reelt at få noget til gengæld. Derfor vil banken næppe være tilfreds med endnu en udsættelse, som det skete på et møde i Nykredits styrelsesråd i april.
- Ole Mikkelsen (+45) 33 96 96 54.
(c) Reuters Limited 1997.
