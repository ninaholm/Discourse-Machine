SAS-FUNKTIONÆRER SENDER EVT STREJKEVARSEL TIRSDAG.

KØBENHAVN, 10 februar (Reuter) - De 1.700 luftfartsfunktionærer i SAS afgør på et hovedbestyrelsesmøde tirsdag, om de skal sende et strejkevarsel til SAS-ledelsen som led i de aktuelle overenskomstforhandlinger. Det siger formanden for Luftfartsfunktionærerne (LFF), Nicolas Fischer.
- Det er hovedbestyrelsen, der i morgen afgør, hvad vi skal gøre, siger Nicolas Fischer til Reuters Finans.
Han tilføjer, at konfliktvarslet står øverst på dagsordenen på mødet, der starter kl. 9.30.
Hvis strejkevarslet sendes tirsdag, er SAS&apos; største medarbejdergruppe klar til at strejke om 14 dage. Efter syv dage skal første strejkevarsel bekræftes med et nyt strejkevarsel.
Forhandlingerne mellem SAS og LFF er gået i hårdknude, og LFF anklager SAS for mere at handle efter mandat fra arbejdsgiverorganisationen Dansk Industri end at tænke på det skandinaviske flyselskabs fremtid.
Således har forhandlingerne med raske skridt været på vej mod forligsinstitutionen.
LFF har ifølge Nicolas Fischer hele tiden satset på et forlig uden indblanding fra forligsinstitutionen, og har i en skrivelse til SAS&apos; øverste chef, Jan Stenberg, sat en frist til den 20. februar for selv at forhandle sig frem til en løsning.
Denne frist kan imidlertid tilsidesættes af LFFs hovedbestyrelse, hvis denne beslutter sig for at sende et strejkevarsel tirsdag.
LFF føler sig fanget i et storpolitisk spil, hvor Dansk Industri gennem sine medlemsvirksomheder, herunder SAS, prøver at holde lønstigningerne i denne forhandlingsrunde så langt nede, at det ikke vil presse Dansk Industri til større indrømmelser næste år. I 1998 skal der forhandles nye overenskomster for størstedelen af DIs medlemsvirksomheder. De indgik i 1995 for første gang tre-årige overenskomster.
- Det politiske spil gider vi ikke at deltage i, og nu er det snart på tide, at SAS finder ud af, hvad de vil, siger Nicolas Fischer.
LFF føler selv, at de har strukket sig langt for at vise deres gode vilje over for SAS, der har sat et større forbedringsprojekt i værk for at rette op på en faldende indtjening.
LFF har bl.a. i sit udspil til SAS i de igangværende forhandlinger accepteret begrebet fleksibilitet, der tilgodeser SAS&apos; ønske om specielle deltidsvagter.
- Søren Linding Jakobsen (+45) 33 96 96 53.
(c) Reuters Limited 1997.
