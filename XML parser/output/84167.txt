Risiko for overophedning af økonomien - vismænd.

KØBENHAVN, 28 maj (Reuter) - Der er risiko for, at den danske økonomi bliver overophedet, og at der opstår flaskehalsproblemer. Det sagde overvismand Niels Kjærgård efter Det Økonomiske Råds møde onsdag.
- Dansk økonomi har det godt for øjeblikket. Det må give anledning til bekymring for risikoen for overophedning. Det stiller krav til styring af efterspørgselen og finanspolitikken. De største ulykker i dansk økonomi er netop sket, når alle troede, at det gik ufatteligt godt, sagde Niels Kjærgård.
Han tilføjede, at det i øjeblikket er svært at definere, hvem der er skeptikerne. Er det dem, der tror på høj vækst, eller er det dem, der tror på en mere moderat vækst, spurgte han.
Overvismanden henviste til, at en høj vækst i mange sammenhænge er godt for økonomien, men på den anden side kan føre til øget inflation. En lav vækst vil lægge en dæmper på prisstigningerne, men på den anden side ofte føre til en større arbejdsløshed og dræn på de offentlige finanser.
- Søren Linding Jakobsen (+45) 33 96 96 53.
(c) Reuters Limited 1997.
