BG Bank øger plus fra basal drift markant i hlv.

KØBENHAVN, 19 august (Reuter) - BG Bank har formået at øge indtjeningen fra den basale drift med hele 31 pct. i første halvår af 1997, fremgår det af regnskabet, der blev offentliggjort tirsdag.
Den egentlige drift har givet et overskud på 988,9 mio. kr. mod 753,7 mio. kr. i første halvår 1996. Det er blandt andet sket ved hjælp af en stigning i den vigtige post med netto rente-og gegyrindtæger, der er øget med godt fem pct. Men en omkostningsstigning på 3,6 pct. trækker på den anden side i den modsatte retning, fremgår det.
En del af stigningen i netto rente-og gebyrindtægterne skyldes stigende indtjening fra obligationer og aktiviteter på pengemarkedet. Der er også tjent mere på gebyrer, mens netto renteindtægterne af ind-og udlån er faldet som følge af lavere rentemarginal, fremgår det.
Regnskabet, der var det første fra de tre største pengeinstitutter, viste en stigning i resultatet før skat på knap 30 pct. til 1.063 mio. kr. Det ordinære resultat steg endnu mere, men ekstraordinære udgifter på knap 200 mio. kr. trækker ned i bundlinjeresultatet.
- Første halvår 1997 er påvirket af en ekstraordinær nedskrivning på edb-systemer i forbindelse med bankens udtræden af SDC-samarbejdet, forklarer ledelsen i regnskabet.
Lave tab og hensættelser, der i første halvår faldt til 0,3 pct. af udlån og garantier fra 0,4 pct. sidste år, er også med til at trække resultatet op, fremgår det.
(c) Reuters Limited 1997.
