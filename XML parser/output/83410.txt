Vindmøllesalg til Japan dobles i 97 og 98 - Micon.

KØBENHAVN, 6 maj (Reuter) - Vindmøllefabrikanten Micon, som Schouw &amp; Co. ejer 71,9 pct. af, regner med at fordoble sit salg af vindmøller til Japan både i 1997 og 1998. Det oplyser Kent Larsen, som er områdeansvarlig for Japan hos Micon til Reuters Finans.
- Vi har lige nu fire stk. 400 kW-møller på vej til Japan og planer om at sætte 20 møller op i år. I 1998 regner vi med at sætte yderligere 40 møller op. Det er en fordobling hvert år. Fremtiden kan byde på et rigtig godt marked i Japan, siger Kent Larsen til Reuters Finans.
Det japanske marked er fortsat i introduktionsfasen og salget udgør kun en lille del af selskabets totale omsætning, anfører han.
- Vi har masser af kunder i Japan, men det er ikke der, vi henter vores omsætning. Problemet er, at elværkerne kan blokere for tilslutningen til nettet. Vi skal have deres indstilling vendt, siger Kent Larsen.
Han nævner landsdelen Hokkaido i det nordlige Japan som et godt område for vindmøller. Området er tyndt befolket, og der er masser af vind.
Ifølge Vindmølleindustriens direktør, Søren Krohn, er Rusland et andet stort uopdyrket marked for vindmøller. Men selvom det marked ifølge Søren Krohn udgør et kolossalt potentiale, holder Micon sig foreløbigt væk.
- I Rusland er der behov for strøm, og der er vind. Men der er ingen penge til at finansiere opstillingen af vindmøller med, lyder Kent Larsens begrundelse.
Micon havde i 1996 en omsætning på 755 mio. kr. mod 876 mio. kr. året før. Tilbagegangen tilskrev selskabet primært svigtende afsætning på det tyske og indiske marked.
Ifølge Schouws 1996-regnskabsmeddelelse fra slutningen af marts, startede Micon året med et god ordrebeholdning. Det giver anledning til forventning om en positiv omsætningsudvikling og et væsentligt forbedret resultat i 1997, hed det i meddelelsen.
- Carl Johan Corneliussen (+45) 33 96 96 57.
(c) Reuters Limited 1997.
