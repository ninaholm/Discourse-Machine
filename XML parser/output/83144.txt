Investorer strømmer til Hafnia-forening - Bernhoft.

KØBENHAVN, 29 april (Reuter) - Telefonerne har tirsdag glødet hos advokatfirmaet Moltke-Leth. Flere hundrede utilfredse Hafnia-investorer har ringet for at melde sig ind i de to foreninger, der i fællesskab anlægger sag mod bl.a. Den Danske Bank. Det oplyser advokat Mikael Bernhoft til Reuters Finans tirsdag.
- Der er rigtigt mange, der ringer. Mandag ringede ca. 100, og i dag er tallet ifølge mit bagland ca. det dobbelte, siger Mikael Bernhoft.
De to foreninger repræsenterer hhv. de investorer, der tegnede Hafnia-aktier under emissionen i juli 1992 og de investorer, der efterfølgende købte Hafnia-aktier. Foreningerne er dannet bl.a. med det formål at afbryde forældelsesfristen for investorerne. Den ville ellers træde i kraft til juli.
- Hvis man melder sig ind i de to foreninger, reserverer man muligheden for senere at anlægge erstatningssag, hvis de to allerede anlagte sager resulterer i en sejr for investorerne, forklarer Mikael Bernhoft.
Her henviser han til de to private investorer, Ole Steffensen og Henrik Feilberg, der fra Civilretsdirektoratet har fået bevilget fri proces til at føre sag mod Den Danske Bank og Hafnias daværende ledelse og revision.
Ifølge dagbladet Børsen tirsdag var antallet af medlemmer i de to foreninger af investorer torsdag i sidste uge opgjort til ca. 500. Mikael Bernhoft kan tirsdag ikke opgive noget nøjagtigt medlemstal. Et medlemskab kræver, at investoren indbetaler et gebyr på 1,5 pct. af investorens Hafnia-investering.
Mandag bekendtgjorde fire pensionskasser, Magistrenes Pensionskasse, Ingeniør-Sammenslutningen, Dansk Ingeniørforenings Pensionskasse og Juristernes &amp; Økonomernes Pensionskasse, at de har stævnet Den Danske Bank, børsmæglerselskabet Bjørnskov og den franske bank Paribas i Sø-og Handelsretten for aftalebrud i forbindelse med emissionen i Hafnia.
De private investorers erstatningssag drejer sig derimod om en børsretlig vurdering af emissionen og prospektet.
- Eva Elgaard Pedersen (+45) 33 96 96 55.
(c) Reuters Limited 1997.
