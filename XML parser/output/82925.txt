Presserunde - Finans/Økonomi onsdag 23 april.

Reuters står ikke inde for avisartiklernes nøjagtighed 1) Olie-og gasmilliarderne fra Nordsøen bringer gyldne tider til Norge, og for mange norske storkoncerner er hjemlandet ved at blive for lille. De placerer nu deres overskud i udlandet, og mange af dem har Danmark øverst på listen. På blot nogle måneder er store virksomheder som Foras Holding, Phønix og Metronome havnet helt eller delvist på norske hænder. Flere er på vej. &quot;Vi oplever en vældig stor interesse fra norsk erhvervsliv for tiden,&quot; konstaterer Claus Rhein-Knudsen, chef for Christiania Bank i København. (Jyllands-Posten side 1)
2) Statskassen går glip af skatteindtægter på 35-40 mio. kr. om året, fordi flyrejsende ikke opgiver værdien af private bonusrejser på selvangivelsen. Landets skattechefer opfordrer nu skatteminister Carsten Koch (S) til at gribe ind, så skattevæsenet får mulighed for at kontrollere, om reglerne overholdes. Ca. 35.000 kunder hos SAS rejste sidste år på gratis bonusrejse med det skandinaviske flyselskab, der har Danmarks suverænt største bonusprogram. (Jyllands-Posten Erhverv &amp; Økonomi side 1 og 5)
3) EU bliver den store taber i kampen om det internationale fødevaremarked viser en endnu ikke offentliggjort rapport fra OECD. Vinderne ser ud til at blive blandt andet USA, Australien og New Zealand. OECD påpeger, at EU selv har bragt sig i denne situation ved at fastholde en række subsidier og dermed opretholde et prisniveau der ligger over det globale markeds. (Børsen side 12)
4) LD besluttede i går at stoppe et sagsanlæg mod Den Danske Bank (DDB)i forbindelse med Hafnia-sagen. Beslutningen kom i kølvandet på et offentliggjort svarskrift fra DDB til den private Hafnia-investor Ole Steffesen. Essensen i svarskriftet er, at ingen kunne forudse Hafnias kursfald. De fire øvrige pensionskasser, som endnu har to dage til at anlægge sag mod DDB, skal først studere skriftet, før de tager endelig stilling. Det oplyser en centralt placeret kilde. (Berlingske Erhverv side 1 og 2, Jyllands-Posten E&amp;Ø side 1 og 5, Børsen side 22, Det Fri Aktuelt side 3, Politiken side 10)
5) Realkredit Danmark har gennem en aftale med Totalkredit sikret sig en markant udvidelse af antallet af salgssteder, der over hele landet skal pumpe de omdiskuterede FlexLån ud til boligejerne. RD og Totalkredit lancerede således tirsdag et samarbejde, hvor RD får adgang til at sælge FlexLån gennem de 62 regionale og lokale banker, der står bag Totalkredit. (Jyllands-Posten Erhverv &amp; Økonomi side 6, Børsen side 1 og 21, Berlingske Erhverv side 3, Politiken side 11)
(Presserunden er udarbejdet af Finansinformation).
(c) Reuters Limited 1997.
