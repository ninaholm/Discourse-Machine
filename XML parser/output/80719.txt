MINDRE STATSGÆLD KAN ÆNDRE LÅNEVIFTE - NATBANK.

KØBENHAVN, 26 februar (Reuter) - Den gunstige økonomiske udvikling med mindre underskud på statens finanser til følge giver i Nationalbanken anledning til overvejelser om sammensætningen af statsgælden i den såkaldte lånevifte.
- Et faldende indenlandsk bruttofinansieringsbehov medfører umiddelbart et mindre salgsbehov. Givet strategien med låneviften kan et mindre salgsbehov medføre, at der udstedes i færre serier, eller at serierne opbygges til mindre udeståender, end der ses i dag, skriver Nationalbanken i Statens låntagning og gæld 1996, der udkom onsdag.
Låneviften indrettes med det formål at sikre staten så gunstige finansieringsvilkår af den indenlandske statsgæld som muligt. Låneviften består i dag af tre forskellige papirtyper: skatkammerbeviser, statsgældsbeviser og statsobligationer.
En ulempe ved store serier af stående lån er en koncentration af statens afdrag, påpeger Nationalbanken. Det medfører store udsving i statens betalinger, og gør det praktisk umuligt at foretage refinansiering på selve forfaldstidspunktet.
- Når seriestørrelsen i de enkelte papirer skal bestemmes, står staten over for et trade-off mellem store seriers fordel i form at likviditetspræmie og ulempe i form af en uhensigtsmæssig koncentration af afdragene, skriver Nationalbanken.
Ifølge banken er der dog næppe tvivl om, at det er nødvendigt med en betydelig seriestørrelse for at opnå en likviditetspræmie.
- Derfor vil staten i de kommende år sigte mod at opbygge serierne til et niveau, der ligger en smule under det nuværende. Strategien vil dog overordnet forblive uændret, idet der fortsat sigtes mod at opbygge store, likvide serier, skriver Nationalbanken.
Der vil ligeledes fortsat blive lagt vægt på at fastholde den 10-årige statsobligation som det danske markeds benchmark.
- Per Bech Thomsen (+45) 33 96 96 56.
(c) Reuters Limited 1997.
