FORBRUGERPRISER SES FALDER 0,3 PCT I JULI (RPT).

KØBENHAVN, 20 august (Reuter) - Både forbruger-og nettopriserne vil i juli falde 0,3 pct. i forhold til juni. Årsagen er primært sommerens udsalg, vurderer otte økonomer over for Reuters Finans.
De otte økonomer har afgivet deres prognoser over udviklingen i forbruger-og nettopriserne op til offentliggørelsen af pris-tallene fra Danmarks Statistik tisdag.
Forbrugerprisindekset vil komme op på 199,3 med en årsstigning i juli på 2,2 pct., og nettoprisindekset er fra juli 1995 til juli 1996 steget 2,1 pct. til 302,1.
Økonomerne er meget enige i deres skøn over prisudviklingen, og forklaringerne er også næsten enslydende.
- Priserne på tøj og sko falder traditionelt med fem-seks pct. fra juni til juli, og det er også sket i år, siger økonom Morten Pflug Larsen fra Codan Bank.
Når prisindeksene ikke falder tilsvarende er det fordi andre varegrupper trækker op.
- Priserne på energi og fødevarer trækker omkring 0,2-0,3 pct. op i juli, og det skyldes primært den internationale udvikling, siger Morten Pflug Larsen.
Også i Unibank mener økonomerne, at energipriserne er stigende.
- Energipriserne stiger i juli med 0,1-0,2 pct. i forhold til juni, og havde det ikke været for energipriserne ville forbrugerpriserne samlet være faldet 0,4 til 0,5 pct. i juli, vurderer økonom Jesper Nielsen fra Unibank.
Kun en enkelt af de adspurgte mener, at priserne falder i alle varegrupper, og dermed også i energisegmentet. (/klp).
(c) Reuters Limited 1996.
