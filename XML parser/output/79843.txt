ANALYTIKERE TROR IKKE PÅ NORDISK BANKFUSION NU.

KØBENHAVN, 5 februar (Reuter) - En fusion mellem en dansk og svensk bank står ikke lige for. Det vurderer en række aktieanalytikerne i ind-og udland, der følger den nordiske banksektor tæt.
- Jeg tror gerne, at de har talt om det. Men jeg tror ikke, at de er nået særlig langt, da det er meget vanskeligt at fusionere på tværs af grænser. Vi skal nok fem år frem i tiden, før der sker noget, siger Sasha Serafimovski fra den tyske investeringsbank Deutsche Morgan Grenfell i London til Reuters Finans.
Han mener ikke, at ledelserne i de store banker er under et egentligt pres i retning af en fusion i øjeblikket, og derfor er det ikke aktuelt.
- De har nogle aktionærer, som er udmærket tilfredse med det, de har fået de sidste to-tre år, siger Sasha Serafimovski.
Diskussionen om en fusion mellem en dansk og en svensk bank tog påny fart mandag, da forhandlingerne om en fusion mellem de to svenske banker, Nordbanken og S-E-Banken, forliste.
Det førte til spekulation i Unibank-aktien, så den mandag og tirsdag steg voldsomt.
- Det er gået lidt for vidt med rygterne, siger Sasha Serafimovski.
En anden analytiker fra en anden London-baseret investeringsbank, der ønsker at være anonym, ser også en fusion mellem en svensk og dansk bank som en meget stor mundfuld.
- Det er umuligt at sige et tidspunkt for, hvornår det kan ske, fordi det er et meget stort projekt, siger analytikeren.
Han mener alligevel, at alle større banker har muligheden med i overvejelserne i øjeblikket.
- Men der er langt derfra og til at gøre det, siger analytikeren.
Flere analytikere mener, at den seneste spekulationsbølge i fusioner på tværs af den dansk-svenske grænse skyldes miljøet i den svenske bankverden det seneste halve år, hvor fusionsrygterne har været usædvanligt massive.
- Her har markedet hele tiden troet, at det skete i dag kl. 12, og da det ikke skete i mandags, kastede man sig ud i spekulationer om danske Unibank, siger en analytiker.
Unibank afviste rygterne tirsdag.
- Spørgsmålet om rygterne om en fusion mellem Nordbanken og Unibank kan jeg afvise som banken tidligere har afvist rygter om en fusion mellem S-E-Banken og Unibank, sagde informationschef Hans Jørgen Søes til Reuters Finans. (/olm).
(c) Reuters Limited 1997.
