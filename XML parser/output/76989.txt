VENSTRE HAR VILJE TIL FL97-FORLIG - ORDFØRER.

KØBENHAVN, 21 oktober (Reuter) - Venstre har viljen til at indgå et forlig om næste års finanslov med regeringen, oplyser Thor Pedersen fra Venstre forud for et møde med finansminister Mogens Lykketoft mandag eftermiddag.
- Vi har en politisk vilje til at nå et resultat, hvis det er muligt, og vi vil afprøve muligheden, siger Thor Pedersen til Reuters Finans.
Han er med i den delegation, der skal mødes med finansministeren, og han oplyser, at partiet har fået svar på en del spørgsmål.
- Det er en opfølgning på de generelle drøftelser, hvor der skal afklares nogle synspunkter. Og så håber jeg, at vi får noget mere materiale, siger Thor Pedersen.
Han vil ikke opløse, hvilke konkrete emner, der skal tales om på mødet.
- Klimaet er såmænd meget godt. Spørgsmålet er, hvilke politiske intentioner finansministeren har, og hvor stor en vilje han har til at få en aftale med Venstre, siger Thor Pedersen.
Han understreger, at han ikke er udpræget optimist med hensyn til et forlig mellem regeringen og Venstre.
Finansministeren har møder med både SF, Det Konservative Folkeparti og Venstre i løbet af mandagen. (/olm).
(c) Reuters Limited 1996.
