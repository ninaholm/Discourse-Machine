Udsigt til meget lave tab i banker - analytikere.

KØBENHAVN, 4 august (Reuter) - Der er udsigt til særdeles lave udgifter til tab og hensættelser i bankerne i første halvår 1997, selv om beløbet faldt markant fra 1995 til 1996, forudser analytikere, der følger pengeinstitutterne tæt.
- Vi vil se faldende tab og hensættelser i mange regnskaber, og det kan for mange betyde et bedre resultat end sidste år, siger cand. polit, Hans Kjær, fra Dansk Aktie Analyse til Reuters Finans.
Flere bankdirektører har ellers tidligere udtalt, at udgifterne til den post næppe kunne forventes at falde yderligere.
- Da det gik den modsatte vej for nogle år siden, sagde de også, at vi havde set det værste, men så steg de alligevel, siger Hans Kjær.
Udgifterne til tab og hensættelser faldt med hele 33 pct. til 3.681 mio. kr. i samtlige pengeinstitutter fra 1995 til 1996.
Det er de fortsat gode konjunkturer i samfundet, der gør, at bankerne ikke behøver at sætte så meget til side til eventuelle tab. Samtidig har mange banker være meget forsigtige i deres hensættelsespolitik i de senere år. Det betyder, at der har været en tendens til, at der er blevet hensat for meget, og de penge begynder nu at sive ind i regnskabet igen, hvor de bliver bogført som en indtægt. Derfor bliver nettotallet for tab og hensættelser usædvanligt lavt, mener analytikerne.
Det første eksempel på den tendens kunne ses i Jyske Banks kvartalsregnskab, hvor posten med tab og hensættelse kun udgjorde seks mio. kr. mod 79 mio. kr. i den tilsvarende periode året før.
Men tilbageførslen af tidligere hensatte penge ventes også at være stigende, fordi Finanstilsynet har indskærpet over for bankerne, at de ikke må hensætte for meget. Pegefingeren er blevet løftet, fordi for høje hensættelser kan bruges til at regulere overskud og udskyde skat med.
Trods udsigt til lave tab, store kursreguleringer af værdipapirer og dermed overskud på mindst samme niveau som sidste år, er prisen for de danske bankaktier for høj i øjeblikket, mener en anden analytiker, der ønsker at være anonym.
- Der er ingen tvivl om, at regnskaberne vil være flotte, men indtjeningen vil fortsat være presset markant, siger han, og kalder de nuværende kursniveauer i de store banker vanvittige, da han ikke mener, at de afspejler den forretningsmæssige indtjening.
De 10 største børsnoterede banker har i gennemsnit givet af afkast på 46,3 pct. i 1997, når det beregnes på kursudvikling og udbetalt udbytte. Dermed er potentialet for yderligere stigninger i år også ved at være brugt op, siger analytikere til avisen The Wall Street Journal mandag.
- Ole Mikkelsen (+45) 33 96 96 54.
(c) Reuters Limited 1997.
