Tabt retssag påvirker ikke DDB-res - K Sørensen.

KØBENHAVN, 4 marts (Reuter) - Selv om Den Danske Bank har tabt en retssag om godt 100 mio. kr., så påvirker det ikke resultatet i banken, oplyser bankdirektør Knud Sørensen.
- Det påvirker ikke vores regnskab. Den (udgiften for banken, red.) har vi ikke nogle problemer med på den måde. Det har vi selvfølgelig taget højde for, siger Knud Sørensen til Reuters Finans.
En lokal domstol i Luxembourg har pålagt Den Danske Banks datterselskab i Luxembourg at betale 121 mio. svenske kroner plus renter tilbage til konkursboet efter den svenske finanskoncern Svenska Kredit, der gik konkurs i 1992.
Kort før konkursen indfriede Svenska Kredit sin gæld til Den Danske Bank i Luxembourg, men konkursboet har nu fået ret i, at andre kreditorer i boet også skal have del i de penge.
Ledelsen i Den Danske Bank har endnu ikke besluttet, om afgørelsen skal ankes.
- Det kommer an på, hvad præmisserne i dommen indeholder, og dem har vi ikke fået endnu, siger Knud Sørensen.
Han oplyser, at banken er forbavset over dommen, da Svenska Kredit var en finansiel virksomhed, og derfor burde have vidst, hvordan man bærer sig ad.
Selv om banken allerede har taget højde for udgiften, så vil banken anke dommen, hvis der er mulighed for at vinde ved en anden instans, oplyser Knud Sørensen.
- Ole Mikkelsen (+45) 33 96 96 54.
(c) Reuters Limited 1997.
