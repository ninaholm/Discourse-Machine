Presserunde - Generelle nyheder tirsdag 6 maj.

Reuters står ikke inde for avisartiklernes nøjagtighed 1) Regeringen varsler nye økonomiske indgreb, selv om den i går blev enig med SF og Enhedslisten om en afgiftspakke til over to mia. kr. &quot;Finanspolitikken skal tilpasses, så der ikke opstår inflationspres eller belastning på betalingsbalancen. Derfor vil der være indarbejdet en række besparelser og andre elementer i finansloven, så den lever op til behovet for en stramning,&quot; siger finansminister Mogens Lykketoft (S). Han lader forstå, at en ny stramning vil blive i omegnen af tre mia. kr. (Jyllands-Posten side 1)
2) Dyrere flybilletter og biler - billigere at køre med bus og tog, er resultatet af regeringens forhandlinger med venstrefløjen. Enhedslisten reddede - paradoksalt nok - de bedst stillede fra skattelettelser. Aftalen lagde op til en ekstraindtægt til staten på samlet 4 mia. kr. mod nu 2,4 mia. kr., men Enhedslisten sagde nej til skatteforhøjelser - angiveligt for at undgå at blive involveret i en finanspolitisk stramning. Reaktionen fra oppositionen er hård. (Berl. Tid. s. 1 og 4-5, J-P s. 1 og 4, Børsen s. 1 og 14, Pol. s. 1 og 6-8)
3) Enhedslistens bestyrelse hindrede søndag aften med stemmerne 10 mod 9, at de mest velhavende danskere ikke bliver pålagt en skat på ekstra 1,5 mia. kr. Årsagen var, at også almindelige lønmodtagere og arbejdsløse ville få en beskeden skattestigning. Afvisningen skabte mandag morgen panik på Christiansborg, da man frygtede, at hele aftalen med SF og regeringen ville ryge på gulvet. (Politiken side 6)
4) Arbejdsminister Jytte Andersen kommer i morgen med et nyt lovforslag, der betyder et styrket Arbejdstilsyn. 60 nye medarbejdere til en pris af 30 mio. kr., en forenklet sagsbehandling og skærpede strafferammer er hovedlinierne. Baggrunden for lovforslaget er endnu uudgivne tal fra Arbejdsskadestyrelsen, der viser, at staten udbetalte op mod 4 mia. kr. i erstatning til mennesker, der blev skadet på jobbet. Man anslår, at staten samlet taber 20 mia. kr. på den konto. (Berlingske Tidende side 1)
5) Undervisningsminister Ole Vig Jensens besøg i Kina er præget af signaler fra Kina om, at man vil genoptage samarbejdet med Danmark. Den kinesiske undervisningsminister accepterede i går en indbydelse til at komme på officielt besøg i Danmark - de to undervisningsministre enedes også om, at man vil udbygge det kulturelle og undervisningsmæssige samarbejde. (Berlingske Tidende side 2, Børsen side 17)
Information og Det Fri Aktuelt var ikke redaktionen i hænde ved dead-line kl. 6.30
(Presserunden er udarbejdet af Finansinformation).
(c) Reuters Limited 1997.
