Grundtvig skal give Novo kanonresultater - Lederne.

KØBENHAVN, 2 maj (Reuter) - Grundtvig skal polere Novo Nordisks korpsånd og være med til at bringe det danske industrilokomotiv ind i det næste årtusinde med væsentligt forbedrede resultater. Det skriver Ledernes Hovedorganisations blad, Lederne på baggrund af et interview med koncerndirektør Henrik Gürtler.
- Med et værdigrundlag inspireret af Grundtvig er Novo Nordisk gået i gang med en kraftig polering af korpsånden, skriver Lederne.
Henrik Gürtler er manden bag ti nye spilleregler for, hvordan lederne hos Novo Nordisk skal arbejde. De ti nye bud skal gøre det lettere at være leder hos medicinalkoncernen, men de er også udarbejdet for at blive fulgt. Novo Nordisk giver sine ledere een chance for at komme efter det, ellers er det ud.
De ti nye spilleregler lægger sig op af Grundtvigs menneskesyn, der hos Novo Nordisk fortolkes som en appel til menneskets ansvarsfølelse og talentmasse.
Ledelsens primære opgave skal være at give medarbejderne tilstrækkelige informationer om Novo Nordisks grundlæggende værdier, så de bliver selvmotiverende og selvkontrollerende og ideelt set ikke behøver nogen leder, skriver Lederne.
- Vi giver en maksimal frihed i pagt med vores grundholdning, men så kan hammeren også falde i sidste ende. Det hele hviler på en udstrakt grad af respekt og tillid til den enkelte, siger Henrik Gürtler til Lederne.
Novo Nordisk er i disse år i færd med at rationalisere sine stabs-og servicefunktioner, hvilket i løbet to år skal reducerere udgifterne hertil med 400 mio. kr. Henrik Gürtler forventer, at de ti nye spilleregler sammen med spareprogrammet er grundlag for meget gode resultater i de næste par år.
- Søren Linding Jakobsen (+45) 33 96 96 53.
(c) Reuters Limited 1997.
