Økonomer ser faldende dansk handelsoverskud i mar.

KØBENHAVN, 2 juni (Reuter) - Det danske handelsbalanceoverskud ventes at være faldet i marts. Sådan lyder konsenssusskønnet fra 11 meget uenige økonomer før onsdagens handels-og betalingsbalancetal for marts fra Danmarks Statistik.
De 11 økonomer vurderer i en Reuters-rundspørge, at den danske handelsbalance for marts vil vise et sæsonkorrigeret overskud på 2,4 mia. kr. mod 3,2 mia. kr. i februar. Økonomerne venter samtidig et underskud på betalingsbalancens løbende poster på 0,6 mia. kr. efter et overskud i februar på 2,9 mia. kr.
Konsensusskønnet dækker over en ualmindelig stor spredning i økonomernes skøn. For betalingsbalancen går skønnene således fra et underskud på 3,4 mia. kr. til et overskud på 1,1 mia. kr.
Økonomernes uenighed er ikke mindst opstået på baggrund af Nationalbankens opgørelse over registrerede betalinger til og fra udlandet for marts. Opgørelsen viste, at der i marts kun var et overskud på varebetalingerne på 1,4 mia. kr. mod et overskud i samme måned i 1996 på 3,8 mia. kr.
Det faldende overskud tilskrives blandt andet en modreaktion på forholdsvis store overskud i januar og februar.
De økonomer, der vurderer, at faldet i overskuddet i Nationalbankens opgørelse er en indikation på en sådan modreaktion, er blandt de, der skønner det laveste overskud på handelsbalancen.
Andre økonomer vurderer, at det faldende overskkud skyldes påskens placering.
- Overskuddet på handelsbalancen ventes at være påvirket negativt af påskens placering i marts, skriver Codan Bank i en kommentar.
Blandt de mere optimistiske findes Unibank, der tror på en stigende eksport.
- Industriens omsætning på eksportmarkedet peger i retning af en fortsat stigende eksport. Dette understøttes yderligere af den stigende beskæftigelse i fremstillingssektoren i 1. kvartal. Dette giver grund til til at tro, at industrieksporten mere vedvarende er vendt i positiv retning, skriver Unibank i en kommentar til tallene.
- Stig Ørskov Pedersen (+45) 33 96 96 59.
(c) Reuters Limited 1997.
