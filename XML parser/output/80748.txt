PHØNIX-KOMITE TÆT PÅ BLOKERING AF SUPERFOS-KØB.

KØBENHAVN, 26 februar (Reuter) - Støttekomiteen for bevarelse af Phønix Contractors er på vej til at blokere for Superfos som køber af den sydjyske asfaltkoncern. Det siger komiteens talsmand advokat Tom Tønnies til Reuters Finans.
- Vi har nu sendt fuldmagter ud til aktionærer, der repræsenterer mere end 10 pct. af både stemmer og aktiekapital. Får vi dem tilbage, hvilket vi selvfølgelig regner med, blokerer vi for Superfos, siger Tom Tønnies.
Støttekomiteen har via avisannoncer og telefonkæder forsøgt at mobilisere alle mindre Phønix-aktionærer, der er imod en Superfos-overtagelse af Vejen-virksomheden.
Komiteen foretrækker den anden bejler norske Rieber &amp; Søn, der ønsker at videreføre og udbygge Phønix som et selvstændigt selskab.
Flere større institutionelle investorer, herunder især Lønmodtagernes Dyrtidsfond har hidtil mest hældt til en Superfos-løsning, der vil betyde en omstrukturering af den danske asfalt-branche.
Mens Rieber &amp; Søn ikke forventer at reducere antallet af medarbejdere ved en overtagelse, skønner Superfos, at der ved en sammenlægning med Superfos Construction vil blive frigjort ca. 120 personer over en periode på 12-18 måneder.
De to købstilbud løber frem til den 7. marts kl. 16.00 og er begge betinget af accept fra mindst 90 pct. af aktiekapitalen, når der ses bort fra Phønix&apos; egen beholdning af aktier. Superfos har budt 808 mio. kr., mens Riebers seneste bud ligger 12 mio. kr. højere.
- Søren Linding Jakobsen (+45) 33 96 96 53.
(c) Reuters Limited 1997.
