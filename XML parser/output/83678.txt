Presserunde - Erhverv onsdag 14 maj.

Reuters står ikke inde for avisartiklernes nøjagtighed 1) Pengekassen er smækket i for skibsværftet Danyard, der er Lauritzen Gruppens smertensbarn. Det understregede bestyrelsesformand Michael Christiansen på gårsdagens generalforsamling. &quot;Hvis det ikke kan klare sig selv, må det helt eller delvis lukke,&quot; sagde han. (Jyllands-Posten Erhverv &amp; Økonomi side 1 og 14, Børsen side 8, Berlingske Erhverv side 14, Politiken side 13)
2) Jørgen J. Hempel, søn af Hempel-koncernens grundlægger, beskylder fondsbestyrelsen for lovovertrædelser og forlanger dens afgang. Jørgen J. Hempel har ikke siden sin fratræden som direktør i 1976 og faderens død i 1986 haft nogen forbindelse til virksomheden. Han fremsætter dog en række punkter, hvori han anklager fondsbestyrelsen for at krænke de krav, hans far lagde ned i fundatsen i 1948. Hempel-koncernen afholder generalforsamling i morgen. (Berlingske Erhverv side 1)
3) Dansk Industri mener, at der bliver forsket for lidt i Danmark, og anbefaler derfor erhvervslivet til at øge forskningsindsatsen med 30 procent i løbet af de næste fem år. Der forskes i øjeblikket for 10 milliarder kr. om året - det skulle gerne være 13 om fem år, mener Dansk Industri. (Berlingske Erhverv side 3, Information side 4)
4) Shell er nødt til at blande benzin raffineret fra nordsø-olie med importeret benzin for at møde kravet om maksimalt 3 procent benzen. Ifølge Margrethe Skov, informationschef hos Shell, importerer koncernen månedligt 14 millioner liter benzin - det svarer til 35 procent af al den benzin, Shell leverer til det danske marked. (Erhvervsbladet side 1)
(Presserunden er udarbejdet af Finansinformation).
(c) Reuters Limited 1997.
