GN Store Nord holdt budget i 1 kvt 97 - fmd.

KØBENHAVN, 6 maj (Reuter) - Resultatet i de første tre måneder af 1997 for GN Store Nord ændrer ikke på helårsprognosen. Det sagde bestyrelsens formand, Erik B. Rasmussen, på GN Store Nords generalforsamling tirsdag.
- Resultatet af de første tre måneder af 1997 har ikke givet anledning til ændring i prognosen for helårsresultatet. Det skal i denne sammenhæng bemærkes, at såvel det primære som det ordinære resultat for første halvår 1997 ventes at blive væsentligt lavere end første halvår 1996, sagde Erik B. Rasmussen på generalforsamlingen.
Han oplyste, at forringelsen skyldes en meget skæv fordeling af de operative resultater i 1997.
Om udsigterne for 1997 gentog han, at koncernens primære resultat for 1997 forventes væsentligt forbedret og på trods af, at der er indregnet et fald i finansindtægterne, forventes der et noget forbedret ordinært resultat i forhold til 1996, oplyste Erik B. Rasmussen.
Koncerndirektør Jørgen Lindegaard overtager posten som adm. direktør for GN Store Nord fra 1. oktober 1997, og direktionen vil herefter bestå af Jørgen Lindegaard og koncerndirektør Jørn Kildegaard.
- Carl Johan Corneliussen (+45) 33 96 96 57.
(c) Reuters Limited 1997.
