ENHEDSLISTEN TROR PÅ KLUDETÆPPEFORLIG OM FL97 - RB.

KØBENHAVN, 21 oktober (Reuter) - Frank Aaen fra det lille venstrefløjsparti, Enhedslisten, tror mest på, at forhandlingerne om næste års finanslov ender med et såkaldt kludetæppeforlig, fremgår det af udtalelser til Ritzaus Bureau.
- Det er vi selvfølgelig meget interesseret i at deltage i, fastslog han efter mandagens indledende finanslovdrøftelse med regeringen i Finansministeriet.
Et kludetæppeforlig om finansloven betyder, at regeringen indgår aftaler til højre og venstre, som tilsammen sikrer et flertal for lovforslaget.
- Vi har fået at vide, at der stadig er mulighed for, at der ikke bliver indgået noget samlet forlig, så der i stedet bliver tale om et kludetæppeforlig, hvor der også blivere mulighed for delaftaler med venstrefløjen. Det er vi meget interesseret i, sagde Frank Aaen efter mødet med finansministeren. (/olm).
(c) Reuters Limited 1996.
