Kansas overvejer lukning af systue i Tørring.

KØBENHAVN, 6 august (Reuter) - Ledelsen i Kansas Erhvervsbeklædning overvejer at lukke systuen i Tørring og har orienteret de 55 medarbejdere på systuen om sine overvejelser. Det oplyser selskabet i en meddelelse.
- Hvis udfaldet af ledelsens overvejelser bliver en lukning af systuen i Tørring, vil Kansas herefter beskæftige 350 medarbejdere i Danmark, skriver selskabet.
Det er den skærpede priskonkurrence på det internationale marked for erhvervsbeklædning, som har tvunget ledelsen til at gennemføre omkostningsbesparende rationaliseringer i produktionen, hedder det.
(c) Reuters Limited 1997.
