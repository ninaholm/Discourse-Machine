Maersk får ikke adgang til ny Kina-rute - blad.

KØBENHAVN, 17 april (Reuter) - Maersk Line får ikke foreløbig lov til at besejle en ny rute mellem Kina og Taiwan, skriver Singapore-bladet Southeast Asia Business Times torsdag.
Ifølge bladet har det danske linierederi, som blandt andet den amerikanske samarbejdspartner Sealand og det amerikanske rederi APL, etableret sig i Taiwans væsentligste containerterminal, Kaohsiung, med forventningen om, at få lov til at besejle ruten i strædet mellem Kina og Taiwan. En rute, der ifølge bladet ikke er blevet brugt til liniefart i 48 år.
De kinesiske myndigheder tillader foreløbig kun, at rederier, der ejes af selskaber i Kina, Taiwan og Hong Kong besejler den nye rute.
Hos Maersk Line afviser prokurist Jesper Kjædegaard, at rederiet kun skulle befinde sig i Taiwan med besejling af strædet for øje.
- Vi har været på Taiwan i mange år og har absolut ingen intentioner om at trække os ud, siger Jesper Kjædegaard til Reuters Finans torsdag.
Maersk Line anser det samtidig stadig for muligt, at rederiet med tiden får mulighed for at besejle den nye rute.
- Vi følger interesseret udviklingen, siger Jesper Kjædegaard.
- Stig Ørskov Pedersen (+45) 33 96 96 59.
(c) Reuters Limited 1997.
