STORBANKERS AKTIER STEG MEST EFTER HALVÅRSTAL.

KØBENHAVN, 2 september (Reuter) - Aktiemarkedet har taget bedre imod halvårsregnskaberne fra storbankerne end fra lokalbankerne, viser en gennemgang af kursudviklingen i samtlige 47 børsnoterede pengeinstitutter, som Reuters Finans har lavet.
Analysen viser, at årets afkast i de 10 største børsnoterede pengeinstitutter steg med 54,5 pct. i august, mens det i gennemsnit hos samtlige børsnoterede pengeinstitutter kun er steget 21,7 pct. i den samme periode.
Men storbankerne er fortsat bagude, når det kigges på afkastet i årets første otte måneder, hvor storbankernes aktier i gennemsnit har givet et afkast på 6,35 pct., mens alle pengeinstitutter i gennemsnit har givet et afkast på 11,77 pct. når det beregnes på kursudviklingen og udbetalt udbytte.
Blandt de 10 største pengeinstitutter har Midtbank givet det bedste afkast i år. Selv om den Herning-baserede bank ikke har udbetalt udbytte i år, så er aktien steget så meget, at afkastet kan gøres op til 22,8 pct.
Næstbedst ser det ud for aktionærerne i BG Bank, der kan sælge deres aktier med et afkast på 18,9 pct., når det beregnes fra den 1. januar til 31. august.
Unibank trækker til gengæld ned i gennemsnittet med et negativt afkast på 4,7 pct. Det skyldes, at kursen på Unibank-aktierne er faldet til 253 fra 276 ved årsskiftet, og det kan et udbytte på 10 kr. pr. aktie ikke opveje.
En aktie i Østjydsk Bank har været den bedste investering overhovedet blandt alle pengeinstitutterne i år. Den har givet et afkast på hele 41,4 pct., mens DiskontoBanken i Næstved har givet et afkast på 32,7 pct.
Værst ser det ud for aktionærerne i Vestfyns Bank, som har indkasseret et negativt afkast på 12,5 pct. Kursen på bankens aktier er faldet fra 400 ved årsskiftet til 340 ved udgangen af august. Alene i august er kursen faldet fra 375 til 340.
Som et af de få pengeinstitutter offentliggjorde Vestfyns Bank et halvårsregnskab i august med røde tal på bundlinien efter store tab og hensættelser, og det er tilsyneladende årsagen til den kedelige udvikling i bankens aktiekurs. (/olm).
(c) Reuters Limited 1996.
