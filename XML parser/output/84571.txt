Finanstilsynet stopper boligbyggeri - Træformand.

KØBENHAVN, 10 juni (Reuter) - Nye krav fra Finanstilsynet om et højere afkast på pensionsselskabernes boliginvesteringer truer med at sætte en stopper for dansk boligbyggeri, vurderer Forbundet Træ-Industri-Byg i Danmark.
- Finanstilsynet har med en højst besynderlig restriktion sat en effekt stopper for pensionsselskabernes investeringer i boligbyggeri, skriver forbundets formand, Arne Johansen i en leder i forbundets blad.
Det kan få katastrofale følger for beskæftigelsen, da pensionsselskaberne står for størstedelen af de hjemlige investeringer i nye boliger. Forbundet kræver øjeblikkelig politisk indgriben.
- Vi må naturligvis kræve øjeblikkelig politisk indgriben over for Finanstilsynet. Det er hverken ret eller rimeligt, at et tilsyneladende komplet inkompetent Finanstilsyn kan sætte en stopper for det danske boligbyggeri, skriver Arne Johansen.
Den dramatiske udvikling i udsigterne for boligmarkedet skyldes, at Finanstilsynet har øget kravet til afkastet på pensionsselskabernes boliginvesteringer til 7-8 pct. mod de nuværende omkring 5,0-5,5 pct. Det gør det bydende nødvendigt at nedskrive værdien af ejendommene, så den nedskrevne værdi ender med et årligt afkast på de ønskede 7-8 pct.
- Dermed sætter Finanstilsynets tåbelige restriktioner en effektiv stopper for dansk boligbyggeri, hedder det fra Forbundet Træ-Industri-Byg.
- Søren Linding Jakobsen (+45) 33 96 96 53.
(c) Reuters Limited 1997.
