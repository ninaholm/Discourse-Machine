Emission i Union Engineering på 100 mio kr - dir.

KØBENHAVN, 20 maj (Reuter) - Kulsyreanlægs-og filterproducenten Union Engineering regner med at blive noteret på Københavns Fondsbørs med en emission på godt og vel 100 mio. kr. inden sommerferien. Det oplyser afdelingsdirektør i børsmæglerselskabet Carnegie, Kim Bøttkjær, til Reuters Finans tirsdag.
- Provenuet for udbudet bliver på godt og vel 100 mio. kr. og emissionen vil foregå efter bookbuilding-metoden, siger Kim Bøttkjær
Børsintroduktionen af Union Engineering arrangeres af Carnegie Bank.
- En tredjedel af aktierne er Stig Rantséns egne og provenuet af dem vil gå til hans holdingselskab. De andre to tredjedele går til Union Engineering, fortsætter han.
Union Engineering er verdens førende producent af kulsyreanlæg. Samtidig fremstiller Union ventiler til steril prøvetagning og anlæg til filtrering og separation af vand og industrielt spildevand.
- Carl Johan Corneliussen (+45) 33 96 96 57.
(c) Reuters Limited 1997.
