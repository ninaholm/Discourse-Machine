Konservative drøfter aktieændring for ATP og LD.

KØBENHAVN, 4 august (Reuter) - Den konservative folketingsgruppe skal på sit møde den 14. august drøfte, om den seneste tids store aktiestigninger skal føre til ændringer for ATP&apos;s og LD&apos;s nuværende aktieloft på 35 pct. af deres samlede formue. Arbejdsmarkedspolitisk ordfører for de Konservative, Bendt Bendtsen, siger mandag til Reuters Finans, at han ikke på forhånd vil afvise ændringer.
- Der er i år sket meget store kursstigninger på aktier, og i den situation er jeg åben over for at drøfte, om der kan findes en model, sådan at ATP og LD ikke tvinges til at sælge deres aktier, siger han.
Men Bendt Bendtsen understreger, at han på ingen måde er indstillet på at hæve ATP&apos;s og LD&apos;s aktieloft til 40 pct., sådan at de to fonde bliver ligestillet med andre pensionskasser.
- Vi skal huske på, at det ikke er længe siden grænsen blev hævet til de 35 pct., som de konservative var imod. Det bliver en glidebane, hvis vi går længere nu, så det skal vi ikke. ATP og LD er to kæmpefonde, og de skal ikke have mere magt over dansk erhvervsliv end nu. Derfor er vi imod at hæve aktieloftet, men jeg vil gerne være med til at undersøge, om der med fastholdelse af loftet på 35 pct. kan findes en model, sådan at de ikke tvinges til at sælge gode aktier, siger den konservative ordfører.
Bendt Bendtsen oplyser, at den konservative gruppe formentlig vil tage samme stillingtagen som Venstre.
- Erik Matzen (+45) 33 96 96 51.
(c) Reuters Limited 1997.
