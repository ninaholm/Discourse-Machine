NYE PAPIRER BØR ÅBNE UNDER RENTEKURVE - BG (RPT).

KØBENHAVN, 6 januar (Reuter) - De to nye statspapirer, som Nationalbanken lancerer de kommende to tirsdage, bør åbne til lavere effektive renter, end den teoretiske rentestruktur - statspapirkurven - tilskriver, vurderer BG Bank i et analysepapir.
- Flere forhold taler for, at de nye papirer vil blive handlet under statspapirkurven, skriver BG Banks analytikere.
De to papirer er et nyt statsgældsbevis fire pct. 2000 I og en ny statsobligation fem pct. st.l. 2005.
Det ene forhold, anfører BG Bank er en forventet større efterspørgsel, da de to papirer begge har lave kuponrenter. Det gør dem attraktive for privatbeskattede investorer. En anden faktor er, at også udenlandske investorer, herunder tyske fonde, ikke beskattes af kursgevinsten op til kurs 100. Det bevirker, at obligationer med lav kuponrente også for dem er interessante.
- BG Bank venter, at 4-00&apos;eren åbner omkring 27 bp. under statspapirkurven, mens 5-05&apos;eren ventes at åbne omkring 11 bp. under kurven, skriver banken.
Med udgangspunkt i nulkuponrentestrukturen per torsdag den 2. januar, svarer BG Banks skøn for åbningsniveauerne på de nye statspapirer til 4,43 pct. i effektiv rente før skat og en kurs på 98,75 for det nye statsgældsbevis og 6,45 pct. og kurs 90,62 for den nye statsobligation. (/slj).
(c) Reuters Limited 1997.
