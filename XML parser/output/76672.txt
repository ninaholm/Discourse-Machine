USA IKKE INDFRIET 1995/96-FORVENTNINGER - COLOPLAST.

KØBENHAVN, 3 oktober (Reuter) - Udviklingen i Coloplast-koncernens aktiviteter i USA i andet halvår af 1995/96 har ikke kunnet rette op på de skuffende resultater, som de første seks måneder bød på. Det vil fremgå af årsregnskabsmeddelelsen, der udsendes d. 14. november, siger informationschef Carsten Foghsgaard fra Coloplast til Reuters Finans.
- Der vil stå noget om, hvordan udviklingen har været i USA, og at den (i 1995/96, red.) ikke helt har levet op til vores forventninger, siger Carsten Foghsgaard.
Baggrunden er fortsatte problemer med sammenlægningen af det tilkøbte Sween Corporation og Coloplast-koncernens øvrige amerikanske aktiviteter. I Coloplasts regnskabsmeddelelse for første halvår 1995/96 skrev medicinalselskabet således.
- Erfaringerne fra første halvår har vist, at det har været sværere end forventet at få organisationen til at fungere effektivt. Derfor har salget på det amerikanske marked ikke helt levet op til forventninger, skrev Coloplast.
Kritisk for udviklingen i USA er ifølge flere aktieanalyser, herunder fra Den Danske Bank den kommende lancering af Coloplast nyeste produktsortiment til stomi-operede, kaldet Assura, der dog skal tilpasses det amerikanske marked. Serien er lanceret på det canadiske marked, men Coloplast vil ifølge Carsten Foghsgaard først ved juletid komme med meldinger om seriens lancering på det amerikanske marked. (/slj).
(c) Reuters Limited 1996.
