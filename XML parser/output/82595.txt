Marcus overlader trygt nye Danisco-mål til Duch-P.

KØBENHAVN, 14 april (Reuter) - Afgående adm. direktør for Danisco, Palle Marcus er tryg ved at overlade opgaven med at tegne udviklingen af den danske fødevare-og industrikoncern efter år 2000 til sin efterfølger Alf Duch-Pedersen. Det fremgår af et stort afskedsinterview i Daniscos blad Magasinet.
- Hvordan virksomheden skal udvikle sig efter årtusindeskiftet, er det efter min opfattelse for tidligt at sige noget konkret om. Det er en af de ting, jeg trygt efterlader til min efterfølger og den øvrige direktion at formulere, siger Palle Marcus.
Han henviser til koncernens gode udgangspunkt med en soliditet i nærheden af 50 pct., produktionsselskaber rundt om i verden, betydelig salgskraft i Vesteuropa samt stærke markedspositioner i den øvrige verden.
- Jeg synes også, at vi har en medarbejderstab, der positiv, velduddannet og aktiv, og en ledelse, der er dygtig, og som har vist, at der er meget samarbejdsduelig. Et godt potentiale for en fremtidig sund udvikling er således til stede, siger Palle Marcus.
Daniscos nuværende målsætning indeholder bl.a. pejlemærker som en nettoomsætning på mere end 25 mia. kr. i år 2000 og et ordinært resultat før skat på i alt mindst 10 pct. af omsætningen.
I det seneste regnskabsår 1995/96 fik Danisco et ordinært resultat før skat på 1,6 mia. kr. fra en nettoomsætning på 16,2 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
