Køb giver ikke Vest-Wood kritisk masse - dir.

KØBENHAVN, 3 juli (Reuter) - Vest-Wood mangler fortsat en del i at nå op på den nødvendige kritiske masse for sine møbel-aktiviteter trods købet af svenske Svedplan Gruppen med en årlig omsætning på 310 mio. SEK, vurderer en fåmælt adm. direktør for Vest-Wood, Egon Korsbæk.
- For at nå kritisk masse indenfor møbelproduktion skal vi længere op, men vi er med købet af Svedplan kommet et skridt videre. Indenfor vores del af dørmarkedet har vi kritisk masse, siger Egon Korsbæk til Reuters Finans.
Vest-Wood indgik torsdag en betinget aftale om køb af den svenske møbelkoncern.
Egon Korsbæk og Vest-Wood går nu igang med en større gennemgang af Svedplan, en såkaldt due diligence, der skal have et tilfredsstillende resultat for at overtagelsen bliver til noget.
Først når denne undersøgelse er afsluttet i slutningen af august vil Vest-Wood komme med uddybende oplysninger om de økonomiske konsekvenser af overtagelsen, der vil øge Vest-Wood-koncernens omsætning med ca. 40 pct., men næsten tredoble salget af møbler.
I seneste regnskabsår, 1995/96, omsatte Vest-Wood for 553 mio. kr., fordelt med 436 mio. kr. på fyldingsdøre og 117 mio. kr. på &quot;saml-selv&quot;-boligmøbler.
Det er Vest-Wood&apos;s overordnede målsætning at fastholde og styrke koncernens styrke som en af Nordeuropas større producenter indenfor de to forretningsområder.
- Søren Linding Jakobsen (+45) 33 96 96 53.
(c) Reuters Limited 1997.
