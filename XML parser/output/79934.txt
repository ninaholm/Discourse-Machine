TELE DK SPARER 800 MIO VED FYRINGER - INGENIØREN.

KØBENHAVN, 7 februar (Reuter) - Tele Danmark ønsker ifølge formand for Akademiker Klubben hos Tele Danmark, Finn R. Larsen, at spare omkring 800 mio. kr. årligt ved den igangværende fyringsrunde.
Det fremgår af en artikel i Ingeniøren fredag.
Klubbens medlemmer omfatter godt 1.000 akademikere i Tele Danmark, heraf er de 600 ingeniører. Finn R. Larsen frygter samtidig, at der skal fyres ingeniører.
- Ledelsen har ikke meldt konkret ud, hvilke medarbejdere, der skal fyres, men jeg frygter, der er ingeniører imellem, siger han til Ingeniøren.
Tele Danmark planlægger at afskedige 2.500 personer inden midten af 1998 og ansætte 500 nye medarbejdere.
Tele Danmark har i dag omkring 16.500 ansatte.
I 1995 beløb de samlede personaleudgifter sig til 4,7 mia. kr.
- Uffe Hansen (+45) 33 96 96 58.
(c) Reuters Limited 1997.
