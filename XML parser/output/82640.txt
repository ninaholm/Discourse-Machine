Aktiemarked vender før USA-tal - KFX 0,7 pct ned.

KØBENHAVN, 15 april (Reuter) - Det danske aktiemarked vendte tirsdag middag på en tallerken. Efter en stigning i KFX-indekset på 0,24 pct. kl. 12.00 var det toneangivende indeks kl. 13.15 faldet 0,72 pct. til 151,43. Faldet skyldtes dog ikke, at aktiehandlerne havde fået frokosten galt i halsen.
- Kursfaldet kan ikke hænges op på nyheder i markedet, men skyldes i stedet, at markedet er støvsuget for købsordrer med udsigt til de vigtige amerikanske forbrugerpristal kl. 14.30. Samtidig skal nogle investorer have lettet sig før tallene, siger en chefhandler.
(c) Reuters Limited 1997.
