Storbanker har større res-vækst end lokalbanker.

KØBENHAVN, 19 august (Reuter) - De større pengeinstitutter har haft større vækst i overskuddet end lokalbankerne i første halvår 1997, fremgår det af en gennemgang af 104 pengeinstitutregnskaber, som Foreningen Lokale Pengeinstitutter har lavet.
Resultatet før skat er således i gennemsnit vokset med 32 pct. i gruppen med større pengeinstitutter, mens de lokale pengeinstitutter har præsteret en vækst på 26 pct. i samme periode.
Gruppen med større pengeinstitutter, der indtil videre har offentliggjort halvårsregnskab, er Amtssparekassen Fyn, BG Bank, Lån &amp; Spar Bank, Midtbank og Spar Nord.
De lokale pengeinstitutter har til gengæld haft en væsentlig større vækst i udlån end de store, fremgår det. De 99 lokale pengeinstitutter i undersøgelsen har i gennemsnit øget deres udlån med 13 pct., mens de fem større banker har øget deres med fire pct.
Når det ikke smitter af på bundlinjen skyldes det blandt andet, at omkostningerne også er steget mere hos de lokale. Her er gennemsnittet otte pct., mens det er to pct. for de større banker.
Basisindtjeningen pr. omkostningskrone er derfor også faldet til 1,59 i år fra 1,68 sidste år hos de lokale pengeinstitutter, mens den er uændret 1,44 hos de fem større pengeinstitutter.
Den vigtige post med kursreguleringer er steget med tre pct. i gennemsnit hos begge grupper.
- Ole Mikkelsen (+45) 33 96 96 54.
(c) Reuters Limited 1997.
