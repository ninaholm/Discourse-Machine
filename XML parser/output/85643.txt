Novos væksthormoner kæmper for fodfæste i USA.

KØBENHAVN, 10 juli (Reuter) - To års juridisk tovtrækkeri for at få sit væksthormon, Norditropin, markedsført på det amerikanske marked, har gjort det noget vanskeligere for Novo Nordisk at få fodfæste i USA.
- Vi er kommet på markedet som nummer fem, og det vil tage noget tid at positionere os, siger Peter Bækgaard, der er ansvarlig for Novo Nordisks investor relationer i USA, til Reuters Finans.
Han tilføjer, at Novo Nordisk ikke vil opnå noget &quot;signifikant salg&quot; af Norditropin i USA på kort sigt. Novo Nordisk er en af verdens førende udbydere af væksthormoner, men en sådan stilling på det amerikanske marked ligger et stykke ude i fremtiden.
- Vi vil ikke blive markedsledende på det amerikanske marked i en forudsigelig fremtid, siger Peter Bækgaard, der tilføjer, at Novo Nordisk ikke har sat nogen tidsfrist for en sådan målsætning.
Norditropins introduktion i USA blev i flere omgange spærret af konkurrenten, Genentech, der sagsøgte danskerne for patentbrud. Det har flere amerikanske appelretter senere afvist.
- Vi er glade for, at vi gik til den bitre ende i striden med Genentech, så vi nu kan få dækket nogle af omkostningerne ved retssagerne, siger Peter Bækgaard.
Det amerikanske marked for væksthormoner skønnes at udgøre ca. 1,8 mia. kr. om året, hvor omkring 10 pct., svarende til 180 mio. kr., er salg til nye patienter og dermed åbent for konkurrence.
Lanceringen af Norditropin gav tilmed Novo Nordisk et rygstød i USA, hvor man tidligere kun havde godkendelse til salg og markedsføring af sine insulinprodukter.
- Salgsstyrken har nu fået et produkt mere med i tasken, siger Peter Bækgaard.
Antallet af produkter i Novo Nordisks USA-regi skal helst fordobles inden udgangen af 1998, da selskabet har to registreringsansøgninger liggende hos de amerikanske sundhedsmyndigheder, FDA.
Det drejer sig om NovoSeven, et produkt til behandling af bløderpatienter med antistofreaktion og NovoNorm, et oralt antidiabetikum for Type 2 diabetikere. De to ansøgninger er indsendt i hhv. juli sidste år og juni i år.
FDA ønsker at nedbringe den tid, som det tager at godkende nye lægemidler til maksimalt et år, og sådanne anstrengelser bifalder Peter Bækgaard.
- Det vil være til gavn ikke bare for os men for hele den forskende og udviklende del af industrien. Jo længere tid, produkter på markedet kan være beskyttet af patenter, jo bedre, siger han.
Novo Nordisk omsatte i 1996 væksthormoner for 1,5 mia. kr., mens salget af NovoSeven udgjorde 150 mio. kr. NovoSeven blev først lanceret i 1996.
Novo Nordisks største konkurrenter i USA er ud over Genentech, Eli Lilly og Pharmacia &amp; Upjohn.
- Søren Linding Jakobsen (+45) 33 96 96 53.
(c) Reuters Limited 1997.
