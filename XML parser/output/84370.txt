Analytikere venter ikke pensionssalg af EAC-aktier.

KØBENHAVN, 3 juni (Reuter) - Truslen fra Kommunernes Pensionsforsikring (KP) om et muligt salg af sine EAC-aktier, hvis EAC ikke dropper salget af den farlige sprøjtegift, paraquat, betegnes som lidt af en storm i et glas vand af flere EAC-analytikere, som Reuters Finans har talt med tirsdag.
- Det virker som om, at KP skal ud og profilere sig på bekostning af EAC. Det er nok tvivlsomt, om KP vil realisere sin aktiepost, men hvis de gør det, vil det helt klart trække ned i aktien, vurderer en handler.
En kollega tilføjer, at der på nuværende tidspunkt ikke er nogen i markedet til at aftage aktieposten på det nuværende kursniveau, og at aktien derfor vil droppe pænt.
- Hvis KP solgte sin aktiepost nu, ville der ikke være nogen i markedet til at samle posten op. Risikoen vil desuden være, at markedet efterfølgende vil tolke aktien som værende risikofyldt, og derefter vil flere sælge ud. Men jeg tror ikke på, at KP vil sælge. Det hele er et spil for galleriet, siger han.
En tredje analytiker mener, at det er en besyndelig fremgangsmåde KP har valgt med at gå ud og annoncere et muligt salg, hvilket påforhånd lægger pres på kursen.
- Det virker lidt mærkeligt, at KP på forhånd vil begrænse muligheden for at tjene penge på sin investering med den udmelding. Tidligere har KP solgt nogle af sine investeringer i Frankrig og bagefter meddelt, at man solgte pga atomprøvespængningerne. Det er to forskellige fremgangsmåder, hvoraf den sidste er den mest logiske fremgangsmåde, vurderer en analytiker.
Aktiekursen på EAC ligger tirsdag kl 10.45 i kurs 161, hvilket er een krone lavere end lukkekursen mandag.
- Jørn Nurkka (+45) 33 96 96 55.
(c) Reuters Limited 1997.
