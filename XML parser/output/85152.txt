VK vil nedbringe statsgæld med Tele DK-aktier.

KØBENHAVN, 25 juni (Reuter) - Venstre og de konservative vil gerne være med til at sælge statens aktier i Tele Danmark, men pengene fra salget skal gå til at nedbringe statens gæld.
- Venstre forlanger, at salget af statens aktier i Tele Danmark krone for krone bruges til at nedbringe statens gæld. Det vil være helt uacceptabelt, hvis regeringen bruger engangsgevinsten ved salget til at skjule de store strukturproblemer, som plager de danske statsfinanser.
Det siger Venstres telepolitiske ordfører, Jens Løgstrup Madsen, i en kommentar til regeringens planer om et helt eller delvist salg af statens 52 pct. af aktierne i Tele Danmark.
Venstres udmelding falder helt i spænd med de konservatives holdning.
- Vi vil gerne have privatiseret Tele Danmark fuldt ud, for der er ingen grund til, at staten har aktier i selskabet. Men vi vil have, at pengene fra salget går til statsgælden. Vi vil ikke lege julemænd med pengene, siger Brian Mikkelsen, der sidder i Folketingets Trafikudvalg for de konservative, til Reuters Finans onsdag.
Forskningsminister Jytte Hilden meddelte onsdag, at staten helt eller delvist vil sælge sine aktier i Tele Danmark. Hun lægger op til politisk debat i efteråret om emnet.
Statens aktiepost har onsdag en markedsværdi på 23 mia. kr.
- Carl Johan Corneliussen (+45) 33 96 96 57.
(c) Reuters Limited 1997.
