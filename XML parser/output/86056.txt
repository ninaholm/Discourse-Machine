Svensk Carlsberg-partner har salgsrekord i juli.

STOCKHOLM, 28 juli (Reuter) - Det svenske bryggeri, Falcon AB, hvor Carlsberg ejer 50 pct., venter at sætte salgsrekord i juli, oplyste selskabet i en pressemeddelelse fredag.
Bryggeriet venter således et samlet salg på 13 mio. liter øl i juli, og salget vil dermed slå den gamle rekord fra 1995, der lød på 12,98 mio. liter øl.
Ifølge det svenske nyhedsbureau TT viser en opgørelse fra den svenske bryggeriforening, at Falcon har øget sin markedsandel efter de første seks måneder af 1997 til 25 pct. fra 20 pct. ved udgangen af 1996.
Falcon producerer en række egne mærker inden for øl og læskedrikke. Samtidig er der licensproduktion og salg af Carlsberg-øl i Sverige. Bryggeriet har den 1. april i år overtaget Coca-Cola distributionen i Sverige fra Pripps Ringnes.
Carlsberg og det finske bryggeri Sinebrychoff ejer hver 50 pct. af Falcon. Carlsbergs ejerandel er reelt lidt større, fordi Gruppen ejer 10 pct. af det finske bryggeri, som ligeledes brygger Carlsberg-øl på licens.
Resten af kapitalen i det finske bryggeri er privatejet.
- Jørn Nurkka (+45) 33 96 96 55.
(c) Reuters Limited 1997.
