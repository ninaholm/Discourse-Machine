EMU-FORBEHOLD KAN STÅ I VEJEN FOR AAA-RATING - S&amp;P.

KØBENHAVN, 30 oktober (Reuter) - De danske forbehold for deltagelse i EMU&apos;ens tredje fase - den fælles valuta - kan betyde, at Danmark ikke får topkarakter af det internationale kreditvurderingsbureau Standard &amp; Poor&apos;s, selvom de økonomiske forhold taler for det. Det siger director i S&amp;P i New York, Helena Hessel, til Reuters Finans.
- Ved ikke at deltage i EMU&apos;en fra starten er det store spørgsmål, hvor stor sandsynligheden er for at Danmark til den tid vil have AAA-ratingen, siger hun.
Danmark har i øjeblikket karakteren AA+ med bemærkningen &quot;stabile udsigter&quot; hos S&amp;P. Det, der adskiller Danmark fra den ultimative topkarakter AAA, er bemærkningen &quot;positive udsigter&quot;.
Men den fjer i hatten skal kongeriget altså ikke sætte næsen op efter, når S&amp;P inden for de næste par uger igen tager stilling til Danmarks rating. Kreditvurderings-instituttet er nemlig i gang med at vurdere den fælles mønts betydning for de forskellige lande, forklarer Helena Hessel.
Og indtil det arbejde er færdigt, er det således ikke sandsynligt, at Danmarks karakter hæves.
- Udsigten for dansk økonomi er stabil med positive indikatorer og tendenser. Men da vi i øjeblikket er ved at vurdere EMU&apos;ens betydning vil Danmarks rating sandsynligvis forblive uændret, siger Helena Hessel.
Omvendt er den nuværende AA+ ikke i fare, understreger Helena Hessel.
- At Danmark har valgt, ikke at være en del af euro&apos;en fra den planlagte start den 1. januar 1999 trækker som sådan ikke den danske karakter ned. Det er snarere et spørgsmål, om det forhindrer, at karakteren hæves, forklarer hun. (/pbt).
(c) Reuters Limited 1996.
