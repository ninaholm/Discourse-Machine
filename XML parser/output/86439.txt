Valutastilling steg 23,5 mia i juli-juni 96/97.

KØBENHAVN, 11 august (Reuter) - Danmarks internationale likviditet steg i perioden juli 1996 til juni 1997 med 23,5 mia. kr. Det fremgår mandag af Nationalbankens valutastatistik over registrerede betalinger fra og til udlandet ultimo juni 1997.
I de første seks måneder af 1997 er valutastillingen forbedret med 22,9 mia. kr. mod en forbedring på 24,9 mia. kr. i samme periode 1996.
Danmarks nettoindtægt fra løbende betalinger faldt i perioden januar til juni 1997 til 3,7 mia. kr. fra 10,7 mia. kr. året før.
Den samlede nettoindtægt fra kapital-og løbende betalinger steg i de første seks måneder af 1997 til 28,9 mia. kr. fra 16,3 mia. kr. i 1996.
Posten &quot;fejl og udeladelser&quot; dækkede en kapitaleksport på 4,1 mia. kr. mod en kapitaleksport på 6,7 mia. kr. sidste år. Denne post dækker de pengestrømme, der ikke er forklaret i pengeinstitutternes indberetninger til Nationalbanken.
- Stig Ørskov Pedersen (+45) 33 96 96 59.
(c) Reuters Limited 1997.
