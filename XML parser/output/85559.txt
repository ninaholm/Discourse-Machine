SAS ser mindre trendbrud i junis trafiktal - dir.

KØBENHAVN, 9 juli (Reuter) - SAS ser meget positivt på trafikudviklingen, og er ikke langt fra at kalde passagertallene for juni et mindre brud på en ellers negativ trend.
- Der kan være tale om et lille trendbrud i juni, siger koncerndirektør i SAS, Vagn Sørensen, til Reuters Finans onsdag.
Året startede med to dårlige måneder, men det tabte er indhentet i april, maj og juni. Det betyder, at belægningen af flyets mange sæder i hele første halvår er uændret i forhold til sidste år.
Vagn Sørensen er både glad og overrasket:
- Den positive udvikling i juni er sket trods en stigende konkurrence, og det er glædeligt og lidt overraskende. Men det ser ud til, at konkurrencen skaber mere trafik og dermed udvider markedet, siger han.
SAS påpeger, at selv på de konkurrenceramte ruter som København-Stockholm er det lykkedes at øge trafikken med syv-otte pct. Ellers er de store trækplastre i forhold til sidste år de europæiske destinationer, der efter en mindre nedtur, er på vej op, tilføjer Vagn Sørensen.
En anden dynamo i trafikvæksten er samarbejdet med Lufthansa. Trafikken mellem Skandianvien og Tyskland for de to selskabers fælles operationer er i juni steget 23 pct., oplyser SAS.
De gode tal for juni kan være sløret af mangel på piloter i samme måned sidste år, hvilket især betød aflysninger af flyvninger til de større europæiske destinationer, påpeger Vagn Sørensen. Belægningen i juni på 73,5 pct. hører alligevel til en af SAS&apos; største nogensinde.
SAS ser nu lidt mere positivt på fremtiden, da trafikken efter de første seks måneder ser ud til at overstige løftet i produktionen. Det er nødvendigt for, at SAS som bebudet kan øge belægningen i 1997.
- Vi regner at have øget belægningen, når året er gjort op. Vi ser nu et skub opad, og det vil blive intensiveret i 1998, siger Vagn Sørensen.
Han understreger, at den positive udvikling i trafikken er en forudsætning for, at SAS kan nå op på et økonomisk resultat i 1997, der matcher sidste års overskud før skat på 1.815 mio. SEK.
Det er ikke tilstrækkeligt, at SAS flyver med flere passagerer, hvis det er til en meget lavere pris. Men det forholder sig omvendt, siger Vagn Sørensen.
- Fritidssegmentet vokser generelt mere end Business-segmentet, men for os var det omvendt i juni, slår han fast.
Det modsatte var tilfældet for SAS i første kvartal, hvor antallet af EuroClass-passagerer faldt med fem pct., mens antallet af TouristClass-passagerer steg. Det var en medvirkende årsag til et overraskende stort underskud i de første tre måneder på 269 mio. SEK før skat.
Passagertrafikken steg i juni med 5,6 pct. på årsbasis målt på betalte sædekilometer (RPK) mod en stigning i de udbudte sædekilometer (ASK) på 2,6 pct. For de første seks måneder var årsstigningerne hhv. 3,9 pct. og 3,8 pct.
Det giver en belægning i juni i år på 73,5 pct. og på 63,1 pct. i første halvår.
- Søren Linding Jakobsen (+45) 33 96 96 53.
(c) Reuters Limited 1997.
