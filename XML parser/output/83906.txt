Ikke nye eller højere boligskatter - Lykketoft.

KØBENHAVN, 21 maj (Reuter) - Regeringen har ingen planer om at hæve lejeværdibeskatningen eller indføre nye boligskatter, sagde finansminister Mogens Lykketoft under en debat om boligskatter i Folketinget onsdag.
- Det ikke er regeringens politik at indføre nye ejendomsskatter eller forhøje lejeværdien. Vi vil aflaste indkomstskatten - især i bunden. Vi har ikke skumle planer om nye politiske beslutninger, der vil skrue boligejernes udgifter i vejret, sagde finansministeren.
Dermed udelukkede han tanken om flere eller højere boligskatter, som hans partifælle, skatteminister Carsten Koch, lancerede i sidste uge.
På en konference om fremtidens ejerboligmarked torsdag arrangeret af Finansrådet, sagde Koch:
- Hvis det danske skattesystem fortsat udhules på grund af kapitalens og arbejdskraftens frie bevægelighed, kan der være grund til at overveje at hæve boligskatten. Den faste ejendom flytter sig ihvertfald ikke til udlandet.
Samme synspunkt lancerede Det økonomiske Råd (DØR) i sin vismandsrapport onsdag. Rådet skriver:
- Set i et internationalt perspektiv beskatter Danmark jord og fast ejendom lavt i forhold til beskatningen af bl.a. arbejdskraft og kapital. En øget beskatning af de immobile faktorer er derfor en oplagt mulighed.
Både Mogens Lykketoft og økonomiminister Marianne Jelved afviste de borgelige partiers udtalelser fra de seneste uger om, at lejeværdibeskatningen, som S og R har indført, skal sænkes eller fjernes helt.
Finansministeren sagde, at regeringen allerede har begunstiget boligejerne med lavere renter.
- Da renten er boligejernes væsentligste udgift, er der hermed ydet det aller væsentligste bidrag til, at boligejernes udgifter kan holdes i ro, sagde Lykketoft.
Han påpegede, at den lavere rente særligt er til fordel for de nye, der skal ind på boligmarkedet.
- Morten Bonde Pedersen (+45) 33 96 96 51.
(c) Reuters Limited 1997.
