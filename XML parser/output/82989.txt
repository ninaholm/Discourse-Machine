Generelt skuffende årsregnskaber i 96 - Codan Bank.

KØBENHAVN, 24 april (Reuter) - Offentliggørelsen af årsregnskaberne for de børsnoterede selskaber for regnskabsåret 1996 har generelt været en skuffende affære, vurderer analytikerne i Codan Bank. Det fremgår af bankens Konjunkturrapport for andet kvartal.
- Ud fra de foreløbige årsregnskaber må det konstateres, at årsregnskaberne generelt skuffede med ca. seks pct. i forhold til Codan Banks forventninger, skriver Codan Bank.
De skuffende årsregnskaber har fået analytikerne til at nedjustere resultatforventningerne for 1997 og 1998.
- Generelt set har regnskaberne endvidere givet anledning til en justering af resultatforventningerne for 1997 og 1998 med hhv. minus otte og minus en pct. for selskaberne i Codan Banks aktieunivers, hedder det.
For indeværende regnskabsår venter analytikerne således en fremgang i resultaterne på seks pct. og en fremgang på 15 pct. i 1998.
- Opgjort eksklusiv banker, forsikringsselskaber og transportvirksomheder ventes en fremgang på henholdsvis 18 pct. og 17 pct., hedder det videre.
(c) Reuters Limited 1997.
