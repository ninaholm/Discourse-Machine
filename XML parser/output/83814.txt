Presserunde - Generelle nyheder tirsdag 20 maj.

Reuters står ikke inde for avisartiklernes nøjagtighed 1) CD og de fire borgerlige partier i folketinget vil på onsdag kræve, at lejeværdien af egen bolig bliver fjernet. Den nuværende lejeværdi er på to procent af vurderingssummen, som beskattes. Denne dagsorden har stor signalværdi - lejevrdien ser ud til at være på vej ud, og samtidig er CD måske ved at skifte side i dansk politik. Aktuelle meningsmålinger giver CD og de fire partier på højrefløjen et flertal i folketinget. (Berlingske Tidende side 1, Det Fri Aktuelt side 9, Jyllands-Posten side 4)
2) Skatteminister Carsten Koch har hyret tidligere kolleger i arbejderbevægelsen til at lave en ny analyse for skatteministeriet - det har gjort tidligere skatteminister Peter Brixtofte ganske harm: &quot;Det er OK, at regeringen køber analyser ude i byen, men de skal ikke laves af organisationer, som er afhængige af særinteresser,&quot; siger Brixtofte. Det er Arbejderbevægelsens Erhvervsråd, der er hyret til at lave analysen, som ligger bag skatteministerens forslag om at skære i visse lønmodtageres skattefrihed ved udlandsrejser. (Berlingske Tidende side 1)
3) De konservative har fået de vælgere, som partiet tabte ved balladen om Hans Engell og Per Stig Møller, tilbage i folden. En ny Vilstrup-undersøgelse viser, at de konservatives vælgertilslutning er oppe på 14 procent, og det er ca., hvad partiet havde før spritkørselsagen. Målingen viser også, at de borgerlige ville have et klart flertal i folketinget, hvis der var valg i dag. Per Stig Møller siger, at han er glad for den øgede vælgertilslutning, og at han ser det som et klap på skulderen efter hans hårde start som partileder. (Politiken side 1).
(c) Reuters Limited 1997.
