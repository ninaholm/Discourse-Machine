Finansråd efterlyser langsigtet erhvervspolitik.

KØBENHAVN, 13 maj (Reuter) - Pengeinstitutternes brancheforening, Finansrådet, efterlyser nu en langsigtet erhvervspoltik, der kan sikre de danske virksomheders konkurrencevne.
- Af hensyn til den stigende forsørgerbyrde i starten af næste århundrede er det for et land som Danmark med betalingsbalanceoverskud ved forholdsvis lave investerings-og opsparingskvoter vigtigt at få gennemført strukturelle reformer, som forbedrer konkurrenceevnen og øger opsparingen og investeringerne, hedder det i analysen Privates Opsparing i Danmark, som Finansrådet har lavet.
I analysen, som blev offentliggjort på et seminar for finansjournalister i Nyborg, henvises der til, at milliardformuerne i pensionskasser og livsforsikringsselskaber kan blive en tidsindstillet bombe under dansk økonomi.
Finansrådet opstiller to scenarier for, hvordan problemet kan løses.
- For det første kan den øgede opsparing kanaliseres over i øgede investeringer, som medfører en vækst i kapitalapparatet og i produktiviteten, så der kan frembringes et større vareudbud i fremtiden, hedder det.
Men den løsning kræver netop, at konkurrenceevnen er god.
I det andet scenarie peges der på, at Danmark kan forskyde forbrug i tid ved fortsat at have overskud på betalingsbalancen, så Danmark til sidst ender med at have penge tilgode i udlandet.
- Derved kan der skabes råderum for et acceptabelt underskud på betalingsbalancen, når de store årgange går på pension. På denne måde kan udlandet være med til at sikre, at forbruget i en periode kan overstige den indenlandske produktion, skriver Finansrådet.
Pengeinstitutternes forening kalder det afgørende, at opsparingen kanaliseres over i øgede investeringer, der skal sikre de fremtidige ekspansionsmuligheder, så realværdien af opsparingen sikres.
- Øgede investeringer gør det desuden muligt at sikre et fremtidigt højt beskæftigelsesniveau, samtidig med at store betalingsbalanceunderskud undgås, hedder det i analysen.
- Ole Mikkelsen (+45) 33 96 96 54.
(c) Reuters Limited 1997.
