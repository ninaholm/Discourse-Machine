Tryg-Balticas præmieindtægter steg 14,5 pct i 96.

KØBENHAVN, 24 marts (Reuter) - Tryg-Baltica koncernen havde sidste år en stigning i de samlede præmieindtægter på 14,5 pct. til 9,3 mia. kr. Det fremgår af koncernens regnskab for 1996.
Inden for skadesforsikring steg præmieindtægten med 4,8 pct. til 6,1 mia. kr.
- Det er tilfredsstillende, at der i første regnskabsår efter fusionsåret har været en præmievækst inden for dansk skadesforsikring, og det vurderes, at markedsandelen stort set er fastholdt i 1996, skriver ledelsen i regnskabet.
Tryg-Baltica kom ud af 1996 med et overskud på 1.068 mio. kr. mod 1.060 mio. kr. i 1995. På forhånd havde ledelsen udtrykt forventning om et nettoresultat i niveauet 550-600 mio. kr.
- Det regnskabsmæssige resultat er tilfredsstillende, og kan tilskrives en forbedring af forsikringsdriften samt den positive udvikling på de finansielle markeder, hvor især kursudviklingen for aktier har været meget gunstig, vurderer ledelsen.
Tryg-Baltica forbedrede sidste år combined ratio for skadekoncernens danske selskaber til 107,1 fra 109,7.
- Forbedringen er naturligvis positiv, men erstatningsniveauet er fortsat for højt, og der vil også i de kommende år være fokus på at forbedre erstatningsforløbet, skriver Tryg-Baltica.
Koncernen har fortsat et mål om at nedbringe combined ratio til 103 pct. i 1998.
Koncernens erstatningsprocent for egen regning faldt i 1996 til 80,5 fra 82,8 pct., mens omkostningsprocenten blev marginalt reduceret til 26,6 fra 26,9 pct.
(c) Reuters Limited 1997.
