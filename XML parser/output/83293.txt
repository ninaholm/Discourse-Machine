Regeringen drøfter afgifter med SF og Enhl - RB.

KØBENHAVN, 2 maj (Reuter) - Regeringen er i færd med at forhandle en lille grøn afgiftspakke med SF og Enhedslisten, skriver De 3 Stiftstidender og JydskeVestkysten ifølge Ritzaus Bureau (RB).
Forhandlingerne drejer sig ifølge aviserne om en afgift på indenrigs-flyrejser, en grøn ejerafgift på biler og en miljøafgift på benzen, som er et af de stoffer, der indgår i benzin.
Repræsentanter for de to partier mødtes fredag formiddag med finansminister Mogens Lykketoft (S) i Finansministeriet, skriver RB.
Ifølge Finansministeriet drejede mødet sig ikke om afgifter, men om uddybning af regeringens økonomiske strategiplan )Danmark 2005(. Hverken de to repræsentanter for SF, Holger K. Nielsen og Jes Lunde, eller Frank Aaen fra Enhedslisten ville udtale sig efter mødet med finansministeren.
Ifølge De 3 Stiftstidender og JydskeVestkysten vil regeringen indføre en passagerafgift på indenlandske flyrejser, der skal supplere afgiften på udlandsflyrejser på 65 kr. pr. passager.
Desuden skal benzin-og olieselskaberne pålægges en afgift på benzenindholdet i benzinen, og endelig vil regeringen søge tilslutning i de to partier til sit forslag om at omlægge vægtafgiften på biler til en ejerafgift, der afhænger af brændstofforbruget.
Prisen for de to venstrefløjspartiers accept vil sandsynligvis være en forhøjelse af afgiften, så det bliver dyrere at eje bil.
I forhandlingerne kan også en egentlig forhøjelse af benzinafgiften komme på tale, såfremt forhandlingerne om en skattereform i Tyskland fører til, at tyskerne hæver deres benzinafgift.
Det vil dog også kræve tilslutning fra CD på grund af skattereformen. CD&apos;s gruppeformand, Peter Duetoft, har tidligere forlangt, at bilisterne kompenseres ved, at registreringsafgiften på nye biler sættes ned.
- Redaktionen (+45) 33 96 96 56.
(c) Reuters Limited 1997.
