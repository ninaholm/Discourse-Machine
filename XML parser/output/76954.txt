APM FORDOBLER OLIEKAPACITET I QATAR - BN.

KØBENHAVN, 18 oktober (Reuter) - A. P. Møller (APM) øger sine olie-investeringer i Qatar, så en del af anlægget bygges til en produktionskapacitet på 150.000 tønder om dagen. Det er dobbelt så meget, som A. P. Møller tidligere har sat i udsigt som spidsproduktion fire-fem år frem i tiden. Det skriver Børsens Nyhedsmagasin (BN).
- Betyder det, at der er dobbelt så meget olie i Qatar-feltet, som A.P. Møller hidtil har oplyst, spørger Børsens Nyhedsmagasin.
En anden mulighed kunne imidlertid være, at APM vil pumpe olien i sit mest fremskredne udenlandske olieeventyr hurtigere op end hidtil antaget. Begge dele vil have betydning for APM Gruppens indtjening, understreger Børsens Nyhedsmagasin.
Det danske konglomerat forklarer selv den voldsomme udvidelse af produktionskapaciteten i Qatar med rent købmandsskab.
- Visse dele af produktionsanlægget, som vil være forholdsvis dyre senere at udvide, bygges mod en meget beskeden ekstraomkostning med en højere kapacitet, oplyser A. P. Møller til Børsens Nyhedsmagasin.
APM tilføjer, at der på nuværende tidspunkt ikke er grundlag for at investere i produktionsbrønde til mere end ca. 75.000 tønder om dagen.
- Med andre ord holdes muligheden altså åben for at kunne udvide produktionen kraftigt. Men her og nu er der ikke udsigt til det, skriver Børsens Nyhedsmagasin.
Det er APM Gruppens erklærede mål, at olieproduktionen i udlandet skal overstige olieproduktionen i Danmark, der i DUC-regi i 1995 var på 185.000 tønder om dagen. APM satser ud over Qatar på olieefterforskning og - produktion i Kina, Thailand, Indonesien, Skotland, Algeriet, Tyskland og Færøerne. (/slj).
(c) Reuters Limited 1996.
