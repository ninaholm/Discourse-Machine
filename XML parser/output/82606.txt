Offentlige investering i forskning og miljø - reg.

KØBENHAVN, 14 april (Reuter) - Et renere miljø, mere målrettet forskning og uddannelse, samt en udbygning af informationsteknologien har højeste prioritet for de offentlige investeringer de kommende år, skriver regeringen i rapporten, &quot;Perspektiver for den offentlige investeringspolitik&quot;.
Rapporten er den første af en stribe publikationer fra regeringen, der skal tegne et billede af &quot;Danmark som foregangsland&quot;.
&quot;Danmark som foregangsland&quot; er titlen på en pjece, som regeringen offentliggjorde efter sit seminar i sidste uge.
Med pjecerne vil de to regeringspartier sætte fokus på Danmarks styrker og svagheder i forhold til en række af de økonomisk set stærke lande i verden.
Regeringens forlags-aktivitet er blevet skarpt kritiseret af oppositionen, som hævder, at Socialdemokratiet og de radikale fører valgkamp for skattekroner.
Både de konservatives Pernille Sams og Venstres Anders Fogh Rasmussen kritiserer foregangs-pjecen for at være for ukonkret. Og investeringspjecen er heller ikke videre pæcis i sit budskab. Regeringen skriver:
- De kommende års investeringsaktivitet vil blive præget af regeringens ønske om at sikre rent vand og ren luft, herunder at fremme den kollektive trafiks rolle, samt at styrke og målrette den danske forskning-og udviklingsindsats og løbende udbygge informationsteknologien.
Et af de mest konkrete budskaber er, at den bioteknologiske forskning er af særlig relevans for Øresundsregionen.
- Bioteknologi er et af de mest vækst-og udviklingsorienterede områder i den industrialiserede verden og indgår derfor som et af de højst prioriterede indsatsområder i de førende vestlige lande, hedder det i pjecen.
Regeringspartierne nævner ikke, hvordan de vil finansiere nye investeringer, eller hvor meget, det offentlige skal investere i de forskellige aktiviteter.
Dog indleder regeringen sin pjece med at skrive, at det ikke er realistisk at der bliver plads til en forøgelse af de offentlige investeringer.
- Inden for en nogenlunde uændret samlet investeringsramme er der imidlertid behov for væsentlige ændringer af prioriteringen. På de områder, hvor kvaliteten nu er høj, og hvor der har været investeret mest, vil indsatsen fremover primært kunne koncentreres om at sikre vedligeholdelse m.v. Til gengæld presser en række nye opgaver sig på de kommende år, hedder det.
Blandt de områder der skal nedprioriteres nævner regeringen motorveje, kultur, bolig og energi.
Onsdag d. 16. april holder regeringen en konference om &quot;Danmark som foregangsland&quot;. Oplægget til konferencen er de tre pjecer om emnet, som regeringen indtil dato har offentliggjort.
- Morten Bonde Pedersen (+45) 33 96 96 51.
(c) Reuters Limited 1997.
