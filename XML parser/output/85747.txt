Sophus B-opkøb tjener penge trods krise - adm dir.

KØBENHAVN, 15 juli (Reuter) - De tre tyske tekstilservicevirksomheder, som Sophus Berendsen købte tirsdag, har formået at tjene penge på handel med den tyske offentlige sektor, som ellers er hårdt ramt af budget-besparelser. Det siger selskabets adm. direktør, Hans Werdelin, til Reuters Finans tirsdag.
- Det er lykkedes ledelsen at tjene penge i et marked, hvor det ellers er svært at tjene penge. Alle tre selskaber giver overskud, og de er meget effektivt og fornuftigt ledet, siger Hans Werdelin.
De tre tilkøbte virksomheder arbejder primært inden for den offentlige sektor med tekstiludlejning og vask til hospitaler og plejehjem.
Hans Werdelin tilføjer, at den nuværende ledelse i de tyske selskaber vil fortsætte indtil videre.
Med tirsdagens opkøb råder koncernen nu over fire vaskerier i Tyskland, og Sophus Berendsen-direktøren vil ikke udelukke yderlige ekspansion i Tyskland eller i de omkring liggende lande.
- Tyskland er et stort land, og der er meget andet at gøre i landet. Samtidig er der mange andre interessante lande i Nord-og Centraleuropa, og hvis muligheden opstår, så vil vi slå til, siger Hans Werdelin.
Han vil ikke komme nærmere ind på, hvilke lande det kunne dreje sig om.
Berendsen Textile Service har i dag 74 fabrikker i Danmark, Norge, Sverige, Tyskland, Holland og Polen.
De tre tyske virksomheder, Hospitex Textilservice GmbH, Neustädter Textilservice GmbH og Mönning Textilpflege GmbH, har tilsammen en omsætning 250 mio. kr. og 800 ansatte.
Berendsen Textile Service omsatte i 1996 for 2.044 mio. kr. og fik et resultat af den primære drift på 205 mio. kr. Sophus Berendsen koncernen havde en samlet omsætning på 6.719 mio. kr. og et primært resultat på 203 mio. kr.
Hans Werdelin ønsker ikke at oplyse købsprisen for de tre tyske virksomheder.
- Jørn Nurkka (+45) 33 96 96 55.
(c) Reuters Limited 1997.
