HÅRD VINTER TRAK RATIONEL VINDUER I MINUS.

KØBENHAVN, 22 august (Reuter) - Rationel Vinduer kom ud af første halvår med et resultat, der klart karakteriseres som utilfredsstillende. Den lange hårde vinter betød nemlig en væsentligt lavere aktivitet. Således blev det til et underskud på 2,4 mio. kr. før skat efter halvåret mod et overskud på 3,5 mio. kr. i samme periode 1995.
Specielt i årets første kvartal lå aktiviteten langt under det budgetterede.
- Den strenge vinters lave byggeaktivitet medførte endvidere en hård priskonkurrence, konstaterer ledelsen.
Virksomhedsledelsen har da også set sig nødsaget til at omformulere forventningerne til hele 1996. Nu ventes et resultat på niveau med sidste år, hvor det blev til et plus på 20,1 mio. kr. før skat. Tidligere forventede ledelsen en positiv udvikling i resultatet i år.
Halvåret 1996 var dog også præget af introduktionen af en serie nye produkter, der ifølge ledelsen blev vel modtaget på byggemessen i Fredericia.
- Det nye vinduesprogram vil blive indkørt i løbet af 1996 samtidig med udfasning af tre eksisterende vindueslinier, hedder det.
Det har dog samtidig betydet en række engangsudgifter til markedsføring mv.
Rationels samlefabrik i Irland kom ud af halvåret med et overskud, men såvel omsætning som indtjening blev lavere end ventet.
- En nyerhvervet naboejendom i Irland er taget i brug til produktion, og i den forbindelse er der gennemført enkelte maskininvesteringer, hedder det.
Ledelsen forventer fortsat en omsætningsfremgang i år. Sidste år omsatte virksomheden for ca. 409 mio. kr. (/uha).
(c) Reuters Limited 1996.
