Staten mister del af ølafgiftsgevinst - Brancheorg.

KØBENHAVN, 13 marts (Reuter) - Staten vil tabe en del af den gevinst, som regeringen planlægger at hente hjem med en stigning i øl-og vinafgifterne på fire pct. Det mener Bryggeriforeningen og Vin og Spiritus Organisationen i Danmark.
- Der er grund til at frygte, at afgiftsforhøjelsen på øl og vin vil medføre en tiltagende grænsehandel med tab af provenu, skriver Bryggeriforeningen i en kommentar til regeringens lovforslag om at hæve afgifterne.
Forslaget venter i øjeblikket på at blive andenbehandlet i Folketinget, og hvis det bliver vedtaget, venter regeringen, at det vil indbringe staten 125 mio. kr. efter moms årligt, oplyser Skatteministeriet.
De to brancheorganisationers forudsigelse om, at en del af den gevinst vil forsvinde i grænsehandel, modsiges af skatteminister Carsten Koch.
- Det er min forventning, at den foreslåede afgiftsforhøjelse på fire pct. (knap 25 øre pr. flaske bordvin, knap 35 øre pr. flaske hedvin, og 1,15 kr. for en kasse pilsnerøl) ikke vil føre til forøget grænsehandel af noget nævneværdigt omfang, skriver ministeren i et svar til Folketingets Skatteudvalg onsdag.
Ministeren filer dog lidt på sin udtalelese i svaret ved at skrive, at det er korrekt, at en afgiftsforhøjelse vil &quot;tendere&quot; til en større grænsehandel i Tyskland og en mindre svensk grænsehandel i Danmark.
- Morten Bonde Pedersen (+45) 33 96 96 51.
(c) Reuters Limited 1997.
