BETALINGSBALANCE SES VISE DEC-MINUS PÅ 3,2 MIA KR.

KØBENHAVN, 3 marts (Reuter) - Når Danmarks Statistik på onsdag offentliggør december-tallene for Danmarks betalingsbalance over for udlandet, ventes saldoen på de løbende poster at vise et underskud på 3,2 mia. kr. mod et underskud på 6,6 mia. kr. i november.
Igen i december er det rentebetalinger til udlandet, der giver et balance-minus. Traditionelt falder rentebetalingerne på danske statsobligationer i årets sidste måneder og renteudgiften er derfor forholdsvis høj. Bliver december-underskuddet som ventet, kan det ifølge de nu kendte tal give et samlet 1996-overskud på 8,4 mia. kr.
De ni økonomer, som Reuters Finans har spurgt, advarer dog mod at tage de allerede offentliggjorte tal for årets første 11 måneder for gode varer.
- Der er al mulig grund til at tro at såvel handels-som betalingsbalance-overskuddet på et tidspunkt vil blive oprevideret med omkring en mia. kr. Nationalbankens valutastatistik tyder således på, at Danmarks Statistik foretager en undervurdering af især eksporten, skriver Unibank i en kommentar til tallene.
Økonomernes gennemsnitsskøn dækker over et interval for skønnene på minus 2,3 til minus 3,8 mia. kr. (/søp).
(c) Reuters Limited 1997.
