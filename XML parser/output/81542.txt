Samlede forhandlinger med alle EU-ansøgere - Nyrup.

KØBENHAVN, 17 marts (Reuter) - De 10 øst-og centraleuropæiske lande, der har søgt om at komme med i EU, skal alle inviteres til EU&apos;s forhandlingsbord på een gang. Det slog statsminister Poul Nyrup Rasmussen fast på en socialdemokratisk høring om EUs udvidelse i København mandag.
- EU-Kommissionen vil begå en fejl, hvis den tænker på at sortere nogle af ansøgerlandene fra på forhånd, sagde statsministeren og henvendte sig direkte til den repræsentant fra EU-Kommissionen, der var til stede på høringen.
Også i spørgsmålet om, hvordan ansøgerlandene skal behandles af EU, markerede statsministeren utvetydigt sin holdning overfor EU-Kommissionen.
- Kommissionen skal stille med rapporter, der vurderer landene hver for sig. Ingen skal være valgt ud eller valgt fra på forhånd. Der skal ikke være noget silketæppe ned gennem Europa, som reelt holder nogle lande udenfor Unionen, sagde den danske statsminister og tilføjede at EU&apos;s udvidelse er &quot;en af regeringens fornemste opgaver&quot;.
Med udtalelsen lagde Poul Nyrup Rasmussen sig op ad den rapport om EU&apos;s udvidelse, som Dansk Udenrigspolitisk Institut (DUPI) offentliggjorde for en måned siden for Folketingets Europaudvalg.
Instituttets forskere anbefalede også, at EU forhandler med alle ansøgerlandene på een gang.
- På den måde undgår man, at nogen af landene vil opleve det, som tyske udenrigsminister Klaus Kinkel har kaldt &quot;det dobbelte afvisningschok&quot; fra både EU og NATO, sagde en af forskerne bag rapporten, Lykke Friis, da rapporten blev fremlagt på Christiansborg.
Nyrup lagde også vægt på, at samlede forhandlinger med alle 10 lande kan sikre, at alle landene får en følelse af at være på vej ind i EU - også selvom de bliver afvist af NATO.
- Det er vigtigt, at de lande, der må vente på at komme ind i EU, ikke oplever ventetiden som et tomrum. Det vil sætte udviklingen i stå i de pågældende lande, sagde han.
Ligesom Dansk Udenrigspolitisk Institut mener også statsministeren, at udvidelsen vil blive meget dyr for EU, hvis ikke EU&apos;s landbrugsstøtte lægges om.
Landbruget udgør i forvejen godt halvdelen af EU&apos;s budget, og hvis de 10 ansøgerlande kommer ind i Unionen, vil antallet af beskæftigede i det subsidierede erhverv vokse kraftigt, sagde statsministeren.
De 10 ansøgerlande vil forøge EU&apos;s befolkningstal med 30 pct. Og hver fjerde borger i ansøgerlandene er beskæftiget ved landbruget, fremgår det af tal, som landbrugsminister Henrik Dam Kristensen fremlagde på høringen.
Derfor vil EUs landbrugsstøtte bidrage med 40 pct. af BNP i visse af ansøgerlandene, hvis ikke støtteordningerne bliver ændret, fremgår det af rapporten fra Dansk Udenrigspolitisk Institut.
- Morten Bonde Pedersen (+45) 33 96 96 51.
(c) Reuters Limited 1997.
