BRFKREDIT TILBYDER HØJRENTEKONTO TIL PRIVATKUNDER.

KØBENHAVN, 15 januar (Reuter) - Kunder hos realkreditinstituttet, BRFkredit, får nu mulighed for at placere penge på en højrentekonto, oplyser instituttet onsdag.
- Som markering af, at det den 1. marts 1997 er 200 år siden, at det første realkreditinstitut i Danmark blev stiftet, får privatkunder nu mulighed for at placere penge på Konto200 i BRFbank til en rente på 4 pct., skriver BRFkredit i en pressemeddelelse.
Eneste betingelse for at få den høje rente er, at man har lån i BRFkredit.
Penge indsat på Konto200 kan hæves på anfordring. Der kan indskydes mellem 10.000 kr. og 200.000 kr., og Konto200 er åben for indskud frem til den 31. marts 1997. Renten er garanteret frem til den 31. december 1997, fremgår det. (/olm).
(c) Reuters Limited 1997.
