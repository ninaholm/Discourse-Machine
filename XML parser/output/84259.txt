Novo Nordisk er blevet mindre USD-følsom - blad.

KØBENHAVN, 30 maj (Reuter) - Novo Nordisk er i dag blevet langt mindre følsom over for udsving i den amerikanske dollar end for blot få år siden, fremgår det af Novo Nordisks nyhedsbrev, Perspektiv.
- Årsagen er koncernens opbygning af et betydeligt produktionsapparat og stigende forskningsaktiviteter i USA, skriver Novo Nordisk.
Indtægterne er fortsat større end udgifterne i den amerikanske valuta, men den mindre forskel betyder, at valutarisikoen i dollars nu kun udgør omkring ni pct. af koncernens samlede valutarisici.
Det rækker kun til en fjerdeplads på listen over medicinalkoncernens følsomhed over for udsving i værdien af fremmede valutaer. Novo Nordisk er mest eksponeret over for ændringer i værdien af den japanske yen, derefter kommer tyske mark og britiske pund. De fire valutaer står til sammen for 60 pct. af valutarisikoen.
Novo Nordisk afdækker de forskellige valutaers risici for at sikre en stabilitet i driftsindtægterne. Novo Nordisks valutapolitik har ikke til hensigt at skabe valutagevinsterne, fremgår det.
- Søren Linding Jakobsen (+45) 33 96 96 53.
(c) Reuters Limited 1997.
