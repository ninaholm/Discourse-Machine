Detailomsætning ventes steget 2,5 pct. i jan/feb.

KØBENHAVN, 8 april (Reuter) - Detailomsætningen fortsatte op i januar og februar, vurderer fem økonomer i en Reuters-rundspørge.
Danmarks Statistik offentliggør fredag detailomsætningsindekset for januar og februar. Ifølge et gennemsnitsskøn kan der ventes en stigning i den sæsonkorrigerede mængdemæssige detailomsætning på 2,5 pct. på årsbasis, når de to måneder sammenlignes med de tilsvarende to måneder sidste år.
I november og december var der tale om en stigning på 0,8 pct. på årsbasis.
Økonomerne er enige om, at det primært er en fremgang i forbruget af varige forbrugsgoder, der trækker op i detailomsætningen.
- De nyligt offentliggjorte nationalregnskabstal viste en ganske pæn vækst i privatforbruget. Det er især forbruget af varige goder, som stiger kraftigt, mens forbruget af ikke-varige goder udvikler sig mere moderat, skriver Unibank i en kommentar til tallene.
Den lave ledighed og de lave renter ventes fortsat at stimulere privatforbruget.
- Stig Ørskov Pedersen (+45) 33 96 96 59.
(c) Reuters Limited 1997.
