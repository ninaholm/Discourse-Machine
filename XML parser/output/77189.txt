LEDIGHED FALDT TIL 8,7 PCT I SEP - ØKONOMER.

KØBENHAVN, 30 oktober (Reuter) - Den danske ledighed ventes at være faldet til 8,7 pct. i september måned fra 8,9 pct. i august. Dermed skulle det sæsonkorrigerede gennemsnitlige antal ledige falde fra 249.000 til 243.700 personer.
Det er resultatet af en rundspørge som Reuters Finans har foretaget blandt 10 pengeinstitutøkonomer. Danmarks Statistik offentliggør arbejdsløshedstallet for september torsdag. Økonomernes bud varierer mellem 8,5 pct. og 8,9 pct., men der er generel enighed om årsagen til et eventuelt fald i ledigheden.
- Det er primært teknik, der sænker ledigheden. De sidste rester af folk på aktiverings-og orlovsordninger, der har været registreret som feriepengemodtagere i sommermåneder og dermed i ledighedsstatistikken, vender tilbage til deres respektive ordninger, siger Søren Rump fra Jyske Bank.
Ud over de tekniske aspekter af den faldende ledighed, fremhæver økonomerne en reel vækst i beskæftigelsen.
- Den økonomiske fremgang ventes at stimulere en fortsat fremgang i beskæftigelsen, skriver Sydbank i sin seneste analyse af dansk økonomi.
En økonom venter, at den reelle stigning i beskæftigelsen vil være omkring 3-4.000 personer. (/clm).
(c) Reuters Limited 1996.
