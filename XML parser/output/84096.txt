Højt aktivitetsniveau gav GPV stigende overskud.

KØBENHAVN, 27 maj (Reuter) - GPV Industri, der arbejder med konstruktion, udvikling, produktion og montage af mekaniske dele og af kundespecificeret elektronik til virksomheder, kom ud af 1996/97 med et resultat før skat på 27,7 mio. kr. mod 17,1 mio. kr. året før. Det stigende resultat skyldes blandt andet et højt aktivitetsniveau, fremgår det regnskabet
- Selskabet har haft en god udvikling i mekanik-produktionen med et højt aktivitetsniveau og stor udnyttelse af kapaciteten, hedder det i regnskabet, der blev offentliggjort tirsdag.
Overskuddet efter skat udgjorde 29,0 mio. kr. Virksomheden oplyser, at resultatet er påvirket af sambeskatningen mellem GPV Elbau Electronics og resten af koncernen. Derfor er der ikke aktuel eller udskudt skat i indeværende års resultat.
Elektronik-produktionen har undergået betydelige ændringer i det forløbne år. En opdeling af kompetenceområderne på de to fabrikker henholdsvis til apparatmontage/totalløsning og til SMD-montage, test og lakering, og en samtidig implementering af flere nye større kunder, har medført et mindre underskud før skat i denne del af koncernen.
Men GPV&apos;s eksisterende og nye kunder er inde i en fortsat positiv udvikling, der har medført et øget og endnu tættere samarbejde.
Koncernen vil i den kommende tid investere i yderligere udbygning af kapaciteten og i automatisering og andre rationaliseringsprocesser for at kunne fastholde sit koncept omkring kvalitet, fleksibilitet og leveringssikkerhed. Det er i dag virksomhedens vigtigste konkurrenceparametre, oplyser den.
Som en naturlig del af disse investeringer er uddannelse af medarbejdere. I de materielle anlægsaktiver forventer selskabet investeringer for ca. 40 mio. kr.
For regnskabsåret 1997/98 forventes der en omsætning i på omkring 450 mio. kr. og et resultat før skat på ca. 32 mio. kr.
- Carl Johan Corneliussen (+45) 33 96 96 57.
(c) Reuters Limited 1997.
