INTERVIEW - Novo Nordisk-strategi bærer frugt.

KØBENHAVN, 1 april (Reuter) - Novo Nordisks nye forretningsstrategi er begyndt at bære frugt, og de første resultater har vist sig. Det siger viceadm. direktør Kurt Anker Nielsen og koncerndirektør Lars Rebien Sørensen i et dobbeltinterview med Reuters Finans.
- Vi føler, at det, vi satte i gang for to år siden, nu begynder at bære frugt, siger Kurt Anker Nielsen.
Blandt de høstede frugter hører de succesfulde frasalg af de dele af koncernen, der ikke tjente nok, øget omkostningsbevidsthed og en fornyet fremdrift i udviklingen af nye produkter.
Den nye strategi, der blev lanceret ved årsskiftet 1994/95, udpegede fire kerneområder, hvor den danske medicinalkoncern allerede har - eller vurderer at have mulighed for at skabe og bevare førende markedspositioner. Alt andet skulle sælges fra. Internt koncentrerede ledelsen sig om at øge produktiviteten og lønsomheden.
Kurt Anker Nielsen, der tillige har ansvaret for Novo Nordisks økonomi og finanser, vurderer dog, at det fortsat er lidt for tidligt at udråbe Novo Nordisks satsning til en succes.
Det skyldes, at kerneprodukterne fortsat er de samme, som før strategien blev introduceret og stort set har den samme styrke i sine markeder.
- Strategien har båret frugt i form af frasalget af de tre forretninger med lave marginer, og af at vi har sat vores organisations næse ned i fire spor og sagt, at det er det, det drejer sig om. Det har hjulpet os på de interne linier - på omkostningssiden, siger Kurt Anker Nielsen.
Han henviser til det såkaldte MAX-projekt, der skal nedskære udgifterne til stabs-og serviceopgaver med 400 mio. kr. over en to-årig periode. Finansdirektøren håber desuden, at den skarpe fokusering kan resultere i yderligere besparelser.
Kendetegnende for tre ud af Novo Nordisks fire nøgleområder er meget høje vækstrater, og det stiller store krav til salg og markedsføring. Men på det område konstaterer Kurt Anker Nielsen en vis træghed:
- Virkningen på marketing-siden - i særdeleshed inden for Health Care Business (lægemiddelområdet, red.) kommer først på længere sigt. Jeg mener ikke, at vi allerede efter to år kan konstatere, at strategien har båret frugt over hele linien. Nogle områder er faldet på plads, mens andre vil gøre det på lidt længere sigt.
Novo Nordisk investerer i øjeblikket store summer i at styrke salgsindsatsen på flere af sine væsentlige markeder, herunder især USA og de nyere markeder i Centraleuropa og Asien, og det er en tendens, der vil fortsætte, bedyrer de to Novo Nordisk-direktører.
Den nye forretningsstrategi opstiller også mere ambitiøse mål for Novo Nordisks evne til at finde og udvikle nye lægemiddelprodukter. De sidste to år har således budt på en betydelig fokusering af koncernens forsknings-og udviklingsportefølje ved at nedlægge flere projekter, der faldt uden for de valgte kerneforretningsområder.
Og resultaterne har ikke ladet vente på sig.
- Vi kan nu dokumentere en væsentlig større fremdrift i udviklingen af egne lægemidler. Vi kan udvikle nye præparater akkurat lige så hurtigt som alle de andre, lige meget hvor store de end er. Det er meget opmuntrende, siger Lars Rebien Sørensen, der er koncerndirektør med ansvar for lægemiddelområdet, Health Care Business.
Han vil dog ikke sætte tal på, hvor meget Novo Nordisk har forbedret sig som følge af den nye strategi, men holder fast i, at alle de nye store forsknings-og udviklingsprojekter ligger på gennemsnittet for industrien generelt.
Tre af Novo Nordisks bærende fire ben er plantet i Health Care Business-divisionen med Diabetes Care, behandling af sukkersygepatienter som det absolut største forretningsområde. De to øvrige er Women&apos;s Health Care, primært hormonsubstitutionterapi og humane væksthormoner. Det sidste ben udgør divisionen for industrielle enzymer, Enzyme Business.
Health Care Business omsatte i 1996 for 11,1 mia. kr. mod 9,9 mia. kr. i 1995, mens salget inden for Enzyme Buess steg 11 pct. til 3,7 mia. kr.
Novo Nordisk fik i 1996 et overskud før skat på 2.521 mio. kr. fra en samlet omsætning på 14.873 mio. kr. Det gav vækstrater i forhold til 1995 på hhv. 17 og 8 pct.
- Søren Linding Jakobsen (+45) 33 96 96 53.
(c) Reuters Limited 1997.
