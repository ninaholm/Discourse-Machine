AUKENS NESA-LOV UDEN JURIDISK GRUNDLAG - K.

KØBENHAVN, 15 januar (Reuter) - Miljø-og energiminister Svend Aukens planer om at konfiskere Gentofte Kommunes gevinst ved salget af sin aktiepost i elselskabet NESA savner juridisk grundlag, mener Det Konservative Folkeparti.
- Med de utvetydige advarsler fra Kammeradvokaten, Justitsministeriet samt det tværministerielle udvalg er bægeret fuldt. Miljø-og energiministerens forslag om konfiskation af Gentofte Kommunes gevinst ved salg af NESA-aktier har landets øverste juridiske instanser imod sig, siger Eva Møller fra de konservative.
Kammeradvokaten er ifølge dagbladet Børsen onsdag uenig med Svend Auken i grundlaget for indgrebet i mod Gentofte Kommunes salg af NESA-aktier. Kursgevinsten tilhører ikke elforbrugerne, vurderer statens advokat.
Hun tolker Kammeradvokatens ord således, at værdien af NESA-aktierne ikke kan tilskrives indbetalinger foretaget af NESA-forbrugerne.
- Dermed er ministerens argumenter om, at værdierne i NESA skal tilbageføres til forbrugerne, samt at der ikke er tale om en særlov, faldet totalt til jorden. siger Eva Møller.
Hun ser frem til at høre ministerens saglige argumenter i et kommende samråd, fremgår det. (/olm).
(c) Reuters Limited 1997.
