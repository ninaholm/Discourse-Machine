KF forlænger åbningstiden til kl 1700 fra 8/9.

KØBENHAVN, 31 juli (Reuter) - Københavns Fondsbørs (KF) forlænger åbningstiden med halvanden time til tidsrummet mellem kl. 9.00 og 17.00 og udvider samtidig indholdet af kurslisten, oplyser Københavns Fondsbørs torsdag i en meddelelse.
- Med den forlængede åbningstid får de danske markedsdeltagere bedre mulighed for at drage nytte af handelsinformationer fra udenlandske børser, specielt fra børsen i New York, da Fondsbørsen fremover vil få halvanden times overlappende åbningstid med New York-børsen, skriver Københavns Fondsbørs.
De nye åbningstider betyder desuden,at børshandelen lukkes samtidig i Danmark og Sverige.
I forbindelse med den udvidede åbingstid vil indholdet i Officiel Kursliste blive udvidet. Gennemsnitskurserne under overskriften &quot;BSH-BSH-handler&quot; og &quot;Alle handler&quot; beregnes fremover som vægtede gennemsnit af handlen mellem kl. 00.00 og 17.00
De nuværende gennemsnitskurser &quot;BSH-BSH-handler&quot; og &quot;Alle handler&quot; baseret på handlen kl. 00.00-15.30 bliver bibeholdt, men vil fremgå af kurslisten under overskriften &quot;15.30 Gennemsnitskurser&quot;.
Gennemsnitskurserne kl. 15.30 bevares, idet pengeinstitutter og realkreditinstitutter i vidt omfang anvender disse kurser til afregning af kunders værdipapirhandler. En afregning, som af tekniske årsager ikke kan afvente gennemsnitskurserne kl. 17.00, skriver Fondsbørsen.
Endelig indføres slutkurser baseret på &quot;BSH-BSH handler&quot; i kurslisten.
- Carl Johan Corneliussen (+45) 33 96 96 58.
(c) Reuters Limited 1997.
