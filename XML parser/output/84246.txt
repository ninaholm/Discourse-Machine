DSV&apos;s primære drift steg 23 pct i 3 kvt 96/97.

KØBENHAVN, 30 maj (Reuter) - Vognmandsselskabet, De Sammensluttede Vognmænd af 13/7 1976 (DSV), kom ud af de første ni måneder af regnskabsåret 1996/97 med en fremgang i den primære drift på 23 pct. til 80,4 mio. kr. i forhold til den samme periode sidste år.
- Tredje kvartal har været præget af en stigende omsætning. Resultatet svarer til det budgetterede, skriver ledelsen.
Selskabet har fortsat implementeringen af et nyt edb-system, som har givet en del problemer og ekstraudgifter, og samtidig er der investeret et betydeligt beløb i terminalerne.
Omsætningen i koncernen voksende i perioden med knap 15 pct. til 1.025,9 mio. kr. og ledelsen venter at stigningen vil fortsætte resten af regnskabsåret.
På bundlinien kom DSV ud med et resultat før skat og minoriteter på 81,7 mio. kr. mod 68,1 mio. kr. i samme periode året før.
For hele regnskabsåret 1996/97 har ledelsen således opjusteret forventningerne til resultatet før skat. Nu ventes et resultat på 105 mio. kr. mod tidligere forventet 101 mio. kr.
- Ledelsen ser positivt på sidste kvartal af regnskabsåret 1996/97. Årets forventede resultat opjusteres til 105 mio. kr. før skat mod sidste kvartals justering til 101 mio. kr. før skat, skriver ledelsen.
Koncernen ønsker fortsat kontakt til såvel nationale som international samarbejdspartnere.
På den kommende generalforsamling i december vil bestyrelsen stille forslag om nedsættelse af stk.-støreelsen til 10 kr. fra de nuværende 100 kr. Samtidig foreslår bestyrelsen, at halvdelen af A-aktierne konverteres til B-aktier.
- Jørn Nurkka (+45) 33 96 96 55.
(c) Reuters Limited 1997.
