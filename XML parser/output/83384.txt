Presserunde - Erhverv tirsdag 6 maj.

Reuters står ikke inde for avisartiklernes nøjagtighed 1) Resultatet fra de helt eller delvist privatiserede virksomheder bliver bedre og bedre. Det står klart, at privatisering har været den rigtige løsning for blandt andet Tele Danmark, Københavns Lufthavne, Scandlines og Post Danmark. Disse virksomheder oplevede alle en stigning i omsætningen - driftsresultatet kunne dog ikke helt følge med. Den samlede omsætning voksede med 22 pct., mens det samlede overskud steg med fem procent. DSB havde til sammenligning et underskud på fire mia. kr. (Berlingske Erhverv side 1 og 2)
2) Den japanske stat er begyndt at give offentlige tilskud til vindmøller. Samtidig kan der spores en holdningsændring i det japanske erhvervsliv, blandt andet på grund af en nylig ulykke på et atomkraftværk. Man tror ikke længere blindt på olie og atomkraft som de eneste &quot;rigtige&quot; energikilder. Og det er selvsagt godt for de danske vindmølleproducenter. (Børsen side 8)
3) Det kan ikke lade sig gøre at forene det frie europæiske elmarked med statens forbud mod profit i forbindelse med el-salg, mener en række fremtrædende elværksfolk. Elværksfolkene afgiver dermed dødsdom til &quot;hvile-i-sig-selv-princippet&quot;, som ellers har været gældende i Danmark i årtier. Dommen kommer samtidig med, at Arbejderbevægelsens Erhvervsråd peger på, at princippet har fremmet kæmpeinvesteringer i dyre kulfyrede kraftværker. (Børsen side 1 og 6)
4) MD Foods og Kløvermælk foretager deres hidtil største fælles investering i et nyt ostemejeri i Fredericia - pris 400-500 mio. kr. Åbningen af det nye mejeri i 1999 kommer til at betyde lukningen af mindre mejerier og dermed formodentlig fyringer. (Berlingske Erhverv side 1 og 4)
5) Danmarks største kødforædlingsvirksomhed er igen på ret køl. Efter mange år med skrantende økonomi og massive underskud gav Tulip International et overskud på 31,4 mio. kr. i det halvår, der sluttede med udgangen af marts. Det svarer til en forbedring på hele 149 mio. kr. i forhold til samme periode sidste år. Udviklingen skyldes især omfattende rationaliseringer med fokus på virksomhedens primære drift. (Jyllands-Posten Erhverv &amp; Økonomi side 2, Berlingske Erhverv side 4)
Information og Det Fri Aktuelt var ikke redaktionen i hænde ved dead-line kl. 6.30
(Presserunden er udarbejdet af Finansinformation).
(c) Reuters Limited 1997.
