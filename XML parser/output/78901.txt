Valuta - Ingen valutaeffekt af US-ledighedstal.

KØBENHAVN, 10 januar (Reuter) - Forholdet mellem den
amerikanske dollar og hhv. D-mark og yen har holdt sig
stabilt hen over middag i hhv. 1,5755 og 115,35.
Eftermiddagens amerikanske ledighedstal, der viste en
overraskende stigning på 262.000 ikke-landbrugs job i
december, fik ingen valutaeffekt.
- To modstridende ting styrer USD/JPY for tiden: Et
lavere japansk aktiemarked vil lede til lavere renter og
en svagere yen. Samtidig kan det svage aktiemarked føre
til salg af udenlandske aktiver for at dække tab og føre
til yen-stigninger, siger Chris Turner fra BZW i London.
Han venter derfor ikke de store bevægelser, før der
kommer vejledende officielle kommentarer til de to
valutaers forhold.
Den tyske D-marks seneste svækkelse har fået en række
landes centralbanker til intervention for at dæmme op for
den negative effekt på konkurrenceevne af en stærk valuta.
Senest forlyder det, at den svenske, danske og finske
nationalbank har solgt ud af deres respektive valutaer for
at holde kurserne nede.
Modsat har Norges Bank meddelt, at deres salg af
norske kroner mod D-mark drosles ned.
Og i Spanien har Bank of Spain har siden onsdag
forsøgt at holde pesetas over kurs 84,00 mod D-mark, men
stoppede ifølge handlere opkøbene, hvorefter pesetas
styrkedes til 83,65.
Den norske krone handles i kurs 4,0500, tæt på dagens
rekord stærke niveau på 4,0300, det stærkeste i over fire
år for NOK.
Den svenske krone handles i forholdet 4,3600 mod
D-marken, mens finske markka handles tæt på det stærkeste
niveau i 13 måneder i kurs 2,9835. Den danske krone
handles umiddelbart under figuren 3,8200 mod D-marken
DEM/DKK  USD/DKK FRF/DKK USD/JPY USD/DEM
Fredag    14.45  3,8095   6,0080  1,1305  115,25  1,5755
Fredag    11.02  3,8090   6,0130  1,1290  115,35  1,5780
(clm).
(c) Reuters Limited 1997.
