RD-papirer i auktion bør have kreditpræmie - Uni.

KØBENHAVN, 26 juni (Reuter) - Når Realkredit Danmark (RD) torsdag formiddag holder auktion over obligationer i serie 10D, vil budene fra markedsdeltagerne have både en kredit-og likviditetspræmie i forhold til sammenlignelige papirer, vurderer obligationsanalytikere i Unibank Markets.
Obligationerne i den ene serie, 6 pct. 10D 1998, kan ifølge analytikerne sammenlignes med de længste skatkammerbeviser eller 7 pct. Statsgældsbeviser 1998, mens prisen på papirerne i 6 pct. 10D 1999 bør ligge i et niveau mellem 9 pct. Stgb. 1998 og 6 pct. St. l. 1999.
- RD-papiret (6 pct. 10D 1998, red.) bør prisfastsættes med et rentepsænd, der kompenserer for højere kreditrisiko og mindre likviditet, hedder det i en analyse fra Unibank Markets, der mener, at spændet bør være i underkanten af 10 basispoint.
For den anden serie, 6 pct. 10D 1999, vurderes kreditpræmien til 20 basispoint, når der sammenlignes med tilsvarende et-to-årige obligationer fra for eksempel Spintab og FIH, der begge bærer Aa3-rating hos Moody&apos;s.
Men Unibank Markets tror alligevel på et lavere rentespænd her.
- Da RD-obligationen imidlertid foretrækkes af danske investorer på grund af lavere omkostninger, vurderes et rentespænd på 15 basispoint at være realistisk skæringsniveau. Med det aktuelle markedsniveau svarer dette til en budpris mellem 102,7538 og 102,8273, hedder det i analysen.
6 pct. 10D 1999 er torsdag senest handlet i Reuters-systemet til kurs 102,34.
6 pct. 10D 1998, der har løbetid på et halvt år, sammenlignes direkte med pengemarkedsrenten, og her har Unibank regnet sig frem til, at skæringskursen ikke kan bære at være over 101,007. Hvis det sker er investorerne bedst tjent med at placerer likvider i pengemarkedet.
6 pct. 10D 1998 handles torsdag formiddag i 100,69.
Nyskabelsen med auktion over realkreditpapirer er RD sat i værk som led i overvejelserne om, hvorledes obligationssalget i forbindelse med refinansieringen af FlexLån den 1. januar 1998 skal afvikles.
- Prøveauktionen holdes for at få et tilfredsstillende beslutningsgrundlag for udformningen af eventuelle auktionsvilkår med videre, skrev RD i en meddelelse forleden.
Deltagerne i auktionen skal aflevere deres bud telefonisk mellem kl. 10.00 og kl. 11.00 i dag. Resultatet af auktionen vil blive offentliggjort via Fondsbørsen kort før kl. 12.00.
- Ole Mikkelsen (+45) 33 96 96 54.
(c) Reuters Limited 1997.
