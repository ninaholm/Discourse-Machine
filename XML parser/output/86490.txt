Novos driftsres 8,6 pct op i 1 hlv - analytikere.

KØBENHAVN, 11 august (Reuter) - Det økonomiske resultat for Novo Nordisk vil i første halvår fortsat halte efter den danske medicinalkoncerns forventninger til hele året. Det viser en rundspørge til syv danske medicinalanalytikere mandag.
Analytikerne med speciale i Novo Nordisk forventer i gennemsnit en stigning i driftsresultatet for de første seks måneder på 8,6 pct. til 1.244 mio. kr. mod Novo Nordisks egen prognose om et resultat af den primære drift i 1997, der ligger mindst 15 pct. over sidste år.
Men analytikerne er stadig fortrøstningsfulde og har stor tillid til, at Novo Nordisks egen udmelding om at den største del af indtjeningen vil ligge i årets sidste kvartaler holder stik. Væksten i driftsresultatet i 1997 skønnes til næsten 23 pct.
Omsætningen i første halvår forventes at være steget med 8,2 pct. til 7.632 mio. kr., mens færre finansindtægter trækker ned i stigningen i overskuddet før og efter skat, der går 3,5 pct. op til hhv. 1.272 mio. kr. og 904 mio. kr.
Efter et halvlunkent første kvartal, der bl.a. var hæmmet af lagerforskydninger og færre finansindtægter, viser udviklingen i andet kvartal igen positive takter. Det primære driftsresultats andel af den samlede omsætning ventes således i perioden april til juni at nå op på 17,4 pct. mod 15,1 pct. i første kvartal og 16,0 pct. i hele 1996.
De danske analytikere er generelt meget positive på den danske medicinalaktie, og flertallet anbefaler køb. Men der er flere faktorer, der kan give analytikerkorpset rynker i panden.
- Det kan blive kritisk, hvis Novo Nordisk igen i andet kvartal har haft et faldende insulinsalg i USA. De taber markedsandele i Europa til Eli Lilly, og hvis de også i USA mister terræn og samtidig rammes af de nye orale antidiabetika til Type 2 diabetikere, kan der komme en negativ kursreaktion, siger en analytiker, der ønsker at være anonym.
Målt i US-dollars faldt salget i USA i de tre første måneder med seks pct. på årsbasis, og det betegnede Novo Nordisks ledelse som utilfredsstillende.
Det blev tillagt de nye orale antidiabetika fra bl.a. Warner-Lambert, men danskerne anser effekten for at være midlertidig. Novo Nordisk har et lignende produkt på vej, NovoNorm, der forventes markedsført i slutningen af 1998.
- Insulinmarkedet til Type 1 diabetikere vil formentlig blive på Eli Lilly og Novo Nordisks hænder, men konkurrencen på markedet for lægemidler til Type 2 diabetikere tegner til at blive langt hårdere. Som ekstern observatør kan det se ud som om, Novo Nordisk er lidt sent ude med sit NovoNorm, siger en analytiker.
Analytikerne ser ellers med positive øjne på Novo Nordisks seneste produktlanceringer af bløderpræparatet NovoSeven og epilepsimidlet Gabitril.
- Det bliver spændende at se, om NovoSeven kan fortsætte sine pæne vækstrater, og om salget af Gabitril er kommet ordentlig i gang, siger en analytiker.
NovoSeven sælges nu i det meste af Europa og forventes lanceret i USA inden årets udgang. Gabitril blev introduceret i Schweiz, Tyskland og Østrig i april efter at være introduceret i Danmark som det første sted i verden i november sidste år.
Et andet område, der har tiltrukket sig opmærksom på det seneste med den store kongres for gynækologer i København i sidste uge er Novo Nordisks salg af hormonerstatninger til kvinder omkring overgangsalderen for bl.a. at forebygge knogleskørhed (osteoporose).
Amerikanske Merck har lige og Eli Lilly vil indenfor et halvt år lancere nye præparater til forebyggelse af osteoporose. De første salgstal fra Merck peger i retning af produkter i mega-sællert klassen. Novo Nordisk har sit eget lægemiddel på vej, men det er kun nået til klinisk fase 2 forsøg.
- Det kan give en indikation af, at Novo Nordisks forskere bruger lidt længere tid end de andre selskabers, siger en analytiker.
Styrkelse af det britiske pund og den amerikanske dollar vil også kunne aflæses i regnskabet, mens styrkelsen af den japanske yen først for alvor forventes at slå igennem i de øvrige kvartaler. Effekten af den svagere danske krone vil indgå i det primære driftsresultat og dermed ikke være direkte synligt.
Flere analytikere peger også på Novo Nordisks salg af industrielle enzymer, der renset for valutaudsving lå fladt i første kvartal. Men de henviser til de kommende års mange produktlanceringer, der vil sætte skub i salget på et i forvejen pænt voksende marked. Nye kundedesignede produkter forventes tilmed at øge marginerne.
Nye prisjusteringer på det betydningsfulde japanske marked kan ydermere have haft en negativ indvirkning, især på salget af humane væksthormoner, der også blev ramt af prisfald i Japan sidste år.
(c) Reuters Limited 1997.
