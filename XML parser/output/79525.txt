DANYARD-FORHANDLING UÆNDRET AF AMIN SHAH-NYHED - JL.

KØBENHAVN, 29 januar (Reuter) - Bestyrelsesformand i J. Lauritzen Holding, Michael Christiansen, afviser, at nyheden om hovedmanden bag det malaysiske PSC, Amin Shahs forliste planer om at købe et australsk værft ændrer Lauritzens forhandlinger om salg af dele af Danyard.
- Forhandlingsplanen, vi har med Amin Shah, hvor forhandlingsforløbet starter i morgen og slutter midt i marts, og som ikke foregår i Danmark, fastholdes, siger Michael Christiansen til Reuters Finans.
Det er dagbladet Børsen, der onsdag oplyser, at Amin Shahs planer om at købe et værft i Cairns, Australien, er gået i vasken. Ifølge avisen rejser det spørgsmål om, hvorvidt det nu bliver sværere at gennemføre salget af dele af Danyard.
Efter avisartiklen har Michael Christiansen orienteret sig om sagen i Malaysia.
- Han (Amin Shah, red.) har givet udtryk for, at det ikke har nogen finansiel baggrund, og at det ikke har noget med os at gøre, siger Michael Christiansen.
(c) Reuters Limited 1997.
