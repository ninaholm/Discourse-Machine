Spar Nord hæver anbefaling på Vest-Wood.

KØBENHAVN, 11 marts (Reuter) - Spar Nord opjusterer for anden gang på kort tid sin købsanbefaling på den jyske møbel-og dørfabrikant Vest-Wood.
- Vi har på baggrund af halvårsresultatet opjusteret vores &quot;target&quot; på Vest-Wood, og anbefaler køb op til kurs 600, skriver Spar Nord.
I begyndelsen af marts - kort tid efter fremlæggelsen af Vest-Woods halvårsregnskab - opjusterede Spar Nord den anbefalede kurs til 550 fra tidligere 485.
Vest-Wood fik i første halvår 1996/97 et ordinært overskud før skat på 37,8 mio. kr. mod knap 28 mio. kr. i den tilsvarende periode året før. Ved aflæggelsen af halvårsregnskabet opjusterede Løgstør-virksomheden forventningerne til hele 1996/97 til et overskud før skat på 75-85 mio. kr. mod tidligere ventet 60-70 mio. kr.
- Vi fastholder vores forventninger om en omsætning på 700 mio. kr. for hele året, men opjusterer vores forventninger til resultatet før skat fra 70 mio. kr. til 82 mio. kr., skriver analytikerne fra Spar Nord.
- Eva Elgaard Pedersen (+45) 33 96 96 57.
(c) Reuters Limited 1997.
