NOVOS LYKKEPILLE VINDER FORTSAT IND PÅ ELI LILLY.

KØBENHAVN, 18 februar (Reuter) - Salget af Novo Nordisks &quot;lykkepille&quot;, antidepressionsmidlet Seroxat/Paxil fortsætter med at vinde ind på det førende produkt, Eli Lilly&apos;s Prozac. Det viser en sammenligning mellem salgstallene for de to konkurrerende lægemidler i 1996.
Den britisk-amerikanske medicinalkoncern SmithKline Beecham har markedsføringsrettighederne på Seroxat/Paxil uden for Norden og solgte i 1996 lykkepiller for i alt 706 mio. GBP (ca. 7,4 mia. kr.). Det svarer til en stigning i forhold til 1995 på 42 pct.
Amerikanske Eli Lilly&apos;s salg af Prozac steg i samme periode 14 pct. til 2.356 mio. USD (ca. 15,3 mia. kr.). Selskabet noterede i sin regnskabsmeddelelse, at salgsstigningen udelukkende kunne henføres til det amerikanske marked, mens afsætningen på de udenlandske markeder stort set var uændret.
Således er SmithKline Beecham&apos;s salg af Novo Nordisks antidepressionsmidler nu næsten halvt så stort som Eli Lilly&apos;s salg af lykkepiller. I sammenligningen er der ikke taget højde for Novo Nordisk eget salg af Seroxat/Paxil i Norden.
Novo Nordisk havde i 1995 licensindtægter fra SmithKline Beecham&apos;s salg af Seroxat/Paxil på ca. 240 mio. kr.
- Søren Linding Jakobsen (+45) 33 96 96 53
(1 USD = 6,4955 DKK)
(1 GBP = 10,4350 DKK).
(c) Reuters Limited 1997.
