Spanien og Portugal med i ØMU til tiden - Unibank.

KØBENHAVN, 19 august (Reuter) - Spanien og Portugal har store chancer for at komme med i ØMU&apos;en til tiden, så der bliver tale om en bred ØMU fra begyndelsen, vurderer Unibank i sit ØMU-barometer.
- Med de nuværende økonomiske udsigter hælder vægtskålen mod en bred ØMU med Spanien og Portugal som deltagere. Derimod er der fortsat hæftet spørgsmålstegn på Italiens deltagelse fra 1. januar 1999, skriver Unibank.
Spanien, Italien og Portugal har i første halvår halveret deres budgetunderskud i forhold til i fjor.
- Med udsigt til vækstrater i overkanten af tre pct. i 1997 i Spanien og Portugal er forudsætningerne for en fortsættelse af denne trend tilstede, så de to lande med udgangen af året kan stikke både Frankrig og Tyskland, når det gælder budgetunderskuddet, skriver Unibank.
Til gengæld kniber det for Italien at nå de tre pct. Væksten i Italien er kun i overkanten af en pct. i år, og Unibank vurderer, at udviklingen i de offentlige budgetter er væsentlig mere skrøbelig end i Spanien og Portugal.
- Samlet tillægger Unibank en smal ØMU versus en bred ØMU sandsynligheden 40-60 pct., men som understreget mange gange bliver den endelige beslutning først og fremmest politisk, hvor decimalrytteriet i et vist omfang vil fortabe sig, skriver Unibank.
- Carl Johan Corneliussen (+45) 33 96 96 58.
(c) Reuters Limited 1997.
