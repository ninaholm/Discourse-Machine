Rekord-res i BIF trods europæisk nederlag i 1996.

KØBENHAVN, 17 april (Reuter) - Det ordinære resultat var med 20,9 mio. kr. i 1996 det største i Brøndby I.F.&apos;s historie, skriver klubben i sin regnskabsmeddelelse torsdag.
Resultatet blev sikret, selvom Brøndby-spillerne gik fra banen som tabere efter kvalifikationskampen til den økonomisk attraktive Champions League mod polske Widzew Lodz.
Resultatet af kampen betegner klubbens ledelse som &quot;helt misvisende&quot;.
- En lille trøst oven på denne skuffelse var det, at UEFA havde indført den regelændring, at taberne af disse kampe deltog i UEFA Cup&apos;en, skriver klubben.
I UEFA Cup&apos;en nåede den blå-gule hær til kvartfinalen.
- Alt i alt blev vor europæiske deltagelse en stor succes, der dels var økonomisk fordelagtig - uden dog at nå de meget store indtægter, der kan hentes i Champions League - og dels skaffede klubben og Danmark mange vigtige seedningspoint i det løbende Europa Cup-regnskab, hedder det i årsregnskabsmeddelelsen.
Brøndby-ledelsen skriver, at de opnåede resultater giver god grund til &quot;et meget optimistisk syn på fremtiden&quot;.
Både Brøndbys entre-, sponsor-og transferindtægter steg i løbet af året. Mest markant var stigningen i sponsor/reklame-indtægterne til 21,1 mio. kr. fra 16,3 mio. kr., fremgår det af regnskabet.
Brøndby-ledelsen forventer, at den positive udvikling kan fortsætte i 1997 og dermed venter klubben et nyt godt resultat for indeværende regnskabsår.
- Det må dog bemærkes, at et ordinært resultat af samme størrelse som i 1996 vil betinge ny stor succes i Europa Cup&apos;en eller store indtægter fra spillersalg, hedder det i meddelelsen.
- Morten Bonde Pedersen (+45) 33 96 96 51.
(c) Reuters Limited 1997.
