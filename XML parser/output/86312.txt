Analytikere anser GN-emission for unødvendig.

KØBENHAVN, 6 august (Reuter) - GN Store Nord burde have tilstrækkelig styrke i sit nuværende kapitalberedskab til at realisere sine ambitiøse ekspansionsplaner i bl.a. mobiltelefonoperatøren Sonofon. Det vurderer en række aktieanalytikere, som Reuters Finans har talt med dagen efter, at tele-og industrikoncernen bebudede, at den til efteråret vil bede om 700-1000 mio. kr. i ny kapital.
- Emissionen er dårlig, fordi den ikke forbedrer indtjeningen, og der samtidig bliver flere aktionærer, siger en af analytikerne, der ønsker at være anonym.
Han støttes i sin vurdering af en anden analytiker.
- At der er behov for penge til investeringer i Sonofon er ikke overraskende. Men det mener jeg nok, at GN Store Nord burde kunne klare selv, siger den anden analytiker.
GN Store Nord-aktien faldt 30 kr. til kurs 730 efter meddelelsen tirsdag og faldet er fortsat onsdag. Det mener en tredje analytiker skal ses i lyset af, at ønsket om kapitaludvidelsen er blevet modtaget negativt på aktiemarkedet.
- Man forventede, at Sonofon fra 1998 ville give penge, men nu ser man nok, at indtjeningen bliver skubbet, siger analytikeren.
Koncerndirektør Jørgen Lindegaard sagde tirsdag til Reuters Finans, at selskabet på grund af den stærkt tiltagende konkurrence på mobiltelefon-området har været nødt til at fremrykke sine investeringer. Man er blevet overrasket over, hvor hurtigt markedet for mobiltelefoni bevæger sig.
To af analytikerne ser da også emissionen som en måde for Sonofon til at ruste sig til den kommende konkurrence med svenske Telia, France Telecoms Mobilix og Tele Danmark Mobil.
- Det er et marked med stor vækst og øget konkurrence, så man har brug for store beløb til investeringer, siger den ene af dem.
Den anden vurderer, at selskabet formentlig har analyseret den kommende konkurrencesituation og ønsker at have noget mere at stå imod med.
GN Store Nord ønsker også at afskaffe koncernens holdingstruktur og indføre stemmebegrænsninger på 7,5 pct. af aktiekapitalen og nedsætte aktiestørrelsen til 20 kr. fra 100 kr.
Generelt mener analytikerne, at det er positivt, at selskabet går væk fra holdingstrukturen, men de mener ud fra aktionærernes synsvinkel, at det er dårligt at indføre stemmebegrænsninger.
- Det er muligt, at en stemmebegrænsning er en fordel for ledelsen, men det er det ikke for aktionærerne, siger en analytiker således.
Samtidig ser analytikerne det som et positivt tegn, at GN Store Nord nu vil sælge forretningsområdet, Rathdown, der fremtiller telefonbokse. Selskabet mistede i 1995 en aftale med British Telecom, som næsten slog benene væk under selskabet.
- Carl Johan Corneliussen (+45) 33 96 96 58.
(c) Reuters Limited 1997.
