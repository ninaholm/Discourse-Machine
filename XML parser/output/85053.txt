SAS på rette vej, men langt endnu - Stenberg.

KØBENHAVN, 23 juni (Reuter) - SAS er på rette vej, men der er endnu langt endnu, indtil de største mål, som flyselskabet har opsat for 1997, er opfyldt. Det fremgår af koncernchef Jan Stenbergs sommerhilsen til sine medarbejdere i koncernen.
- Vi er på rette vej, vi kan glæde os over mange fremskridt, men vi er ikke nået tilstrækkelig langt, og vi har fortsat meget tilbage, skriver Jan Stenberg.
Han henviser til SAS&apos; primære satsningsområder i 1997, øget lønsomhed og forbedring af den kundeopfattede kvalitet.
SAS forventer i 1997 at få et økonomisk resultat på niveau med sidste års overskud på 1.815 mio. SEK før skat. Efter et overraskende stort underskud i de første tre måneder er der over to mia. kr. til det forventede resultat.
- Det kan forekomme som en stor udfordring at nå dette, men vi skal ikke glemme, at dette resultatniveau fortsat er utilstrækkeligt, skriver Jan Stenberg.
Den pressede indtjening skyldes først og fremmest konkurrencen, der tvinger SAS til at sætte sine priser ned og øge indsatsen for at tiltrække kunderne. SAS er på to ud af de tre ruter i den skandinaviske hovedstadstriangel blevet udfordret af aggressive konkurrenter, og priserne per passager er nu i gennemsnit ca. 15 pct. lavere, oplyser SAS&apos; førstemand.
Kundeundersøgelser i første halvår har vist en stigende tillid til SAS. Det glæder Jan Stenberg sig over, men tilføjer i samme åndedrag, at det ikke er nok.
SAS&apos; trafik, målt ved betalte passagerkm. (RPK), er i de første fem måneder af 1997 steget 3,5 pct., mens produktionen, udbuddet af sædekm. er 4,0 pct. højere. Det har fået belægningen i perioden til at falde til 65,2 pct. mod 65,5 pct. i samme periode sidste år.
- Søren Linding Jakobsen (+45) 33 96 96 53.
(c) Reuters Limited 1997.
