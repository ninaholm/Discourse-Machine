SAS/LUFTHANSA OVERVEJER AT FÅ SAMME FLY - REITAN.

KØBENHAVN, 21 november (Reuter) - SAS overvejer på længere sigt at harmonisere sin flyflåde med alliancepartneren Lufthansa, oplyser finansdirektør i SAS, Gunnar Reitan til Reuters Finans.
Hvis de to flyselskaber får den samme type fly, kan det give besparelser i bl.a. indkøb af reservedel og vedligeholdelse af fly. I dag er der stor forskel på SAS&apos; og Lufthansas flyflåder.
- Det (harmonisering, red.) er i et langt perspektiv tænkeligt. Spørgsmålet om valg af langdistancefly ligger nogle år frem i tiden. Og det er nok der, at det kan blive aktuelt at udvikle nogle synergier sammen med vores partner, siger Gunnar Reitan.
Selvom selve købet af nye langdistancefly ligger nogle år frem i tiden, skal det i 1997 besluttes hvilken type fly SAS vil købe, erfarer Reuters Finans.
SAS har i dag et program for fornyelse af flyselskabets flåde på kort-og mellemdistance.
Således er der bestilt 41 Boeing 737-600 til en samlet pris af 8,2 mia. kr. Samtidig har SAS forkøbsret til yderligere 35 fly af samme type. Derudover har SAS bestilt otte MD 90 fra McDonnell Douglas for i alt 1,9 mia. kr.
Og der er option på køb af yderligere seks fly af samme type.
De nye fly skal erstatte SAS&apos; DC 9-fly og Fokker F-28.
(/uha).
(c) Reuters Limited 1996.
