Carlsberg-partner vil øge svensk cola-salg 50 pct.

KØBENHAVN, 7 august (Reuter) - Carlsbergs partner i Coca-Cola Nordic Beverages (CCNB), Coca-Cola, er ved at udarbejde en ny strategiplan for det svenske marked, der skal øge salget med 50 pct. over de kommende ti år, fremgår det torsdag af den svenske avis Dagens Nyheter.
- Vi ser et stort potentiale for læskedrik i Sverige, da forbruget på nuværende tidpunkt ligger på et meget lavt niveau, siger Coca-Cola&apos;s svenske informationschef, Claes Tellman, til avisen.
Coca-Cola holder størstedelen af strategien hemmelig, men har løftet lidt af sløret over for den svenske avis. Blandt andet skal opsætning af flere læskedriksautomater øge salget.
- Da størstedelen af salget er impulskøb har vi behov for mange flere salgskanaler. En læskedriksautomat på gaden gør folk tørstige, fortsætter informationschefen.
De svenske forbrugere drikker ifølge avisen i gennemsnit 60 liter læskedrik om året, mens naboerne i Norge drikker 120 liter. Det danske forbrug lå i 1996 på knap 93 liter, fremgår det af tal fra Bryggeriforeningen.
Ved årsskiftet starter Coca-Cola produktionen på sin nye fabrik i Sverige, og øger dermed produktionen til det svenske marked med 150 mio. liter til 400 mio. liter om året.
Coca-Cola har i Sverige en markedsandel på 70 pct., mens konkurrenten, Pepsi, har 22 pct. af cola-markedet. Ifølge danske Carlsberg-analytikere er de tilsvarende markedsandele for Danmark hhv. 65 og 25 pct.
Carlsberg og Coca-Cola har i marts indgået en aftale om oprettelse af et fælles selskab, CCNB, som skal stå for salg af Coca-Colas produkter i Danmark og Sverige. Senere er det planen at også Norge, Finland og de baltiske lande skal indgå.
Godkendelsen af planen er dog blevet udskudt af EU-kommissionen, som har besluttet at lave en tilbundsgående undersøgelse af aftalerne.
Den endelige afgørelse ventes at foreligge i løbet af september.
- Jørn Nurkka (+45) 33 96 96 55.
(c) Reuters Limited 1997.
