LUFTHANSA SER INDTJENINGSFALD PÅ OVER 10 PCT I 96.

FRANKFURT, 28 november (Reuter) - Det tyske luftfartsselskab Lufthansa forventer, at det økonomiske resultat for hele 1996 i bedste fald vil vise et fald i indtjeningen på 10 pct. Det sagde selskabets finansdirektør Klaus Schlede på en pressekonference torsdag i anledning af kvartalsregnskabet.
- Vi forventer i bedste fald, at indtjeningen for dette år vil ligge 10 pct. under sidste års, sagde Klaus Schelde til Reuters.
Lufthansa og SAS har siden 1. februar i år haft et vidtrækkende samarbejde, der bl.a. omfatter et joint venture for de to selskabers ruter mellem Skandinavien og Tyskland.
Lufthansa noterede for de første ni måneder af 1996 et fald i resultatet før skat på 14 pct. til 434 mio. D-mark.
Klaus Schelde tilføjede på konferencen, at hvis ledelsen formår at nedbringe omkostningerne som planlagt, vil indtjeningen forbedres betydeligt.
For udsigterne for fjerde kvartal 1996 fremgår det af en kortfattet regnskabsmeddelelse, at den igangværende lønkonflikt med fagforeningen DAG kan afgøre, om kvartalets økonomiske resultat kan matche sidste års.
SAS Gruppens resultat før skat for de første ni måneder faldt derimod hele 40 pct. til 1.257 mio. SEK. Gruppen forventer et helårsresultat ca. 33 pct. under sidste års resultat. (/slj).
(c) Reuters Limited 1996.
