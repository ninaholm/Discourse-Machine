Ny aktivitet gav SDA 43 pct større plus i halvår.

KØBENHAVN, 31 juli (Reuter) - Sammenslutningen Danske Andelskasser (SDA), der består af 40 andelskasser i Jylland og på Fyn samt en fællesejet bank, har oplevet pæn stigning i aktiviteterne i første halvår 1997, fremgår det af regnskabet, der blev offentliggjort torsdag.
Sammen med markant lavere udgifter til tab på kunderne har det været med til at øge det ordinære resultat før skat med godt 43 pct. til 46,1 mio. kr. fra 32,2 mio. kr. i den tilsvarende periode sidste år.
- SDA&apos;s forretningsomfang er steget med 800 mio. kr. eller 15 pct., konstaterer ledelsen i regnskabet.
Der har været en vækst i udlån på 15,5 pct. til 3,4 mia. kr., mens indlån er steget med knap 10 pct. til 4,8 mia. kr.
Posten med tab og hensættelser er blevet reduceret med næsten 80 pct. til 2,9 mio. kr.
- Udgiftsposten tab og hensættelser har udvist et kraftigt fald på 10,5 mio. kr., hvilket kan tilskrives en kombination af bedre tider for såvel virksomhedskunder som private kunder og en tilpas stram kreditstyring, hedder det i regnskabet.
Med en samlet balance der nu har rundet seks mia. kr., er sammenslutningen blandt de 15 største pengeinstitutter i Danmark.
- Ole Mikkelsen (+45) 33 96 96 54.
(c) Reuters Limited 1997.
