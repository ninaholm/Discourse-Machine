Forlig indgået på det grafiske område - RB.

KØBENHAVN, 24 marts (Reuter) - Udsigten til et mæglingsforslag fik mandag formiddag forhandlerne fra det grafiske område til at genoptage forhandlinger fra fredag nat. Efter en times forhandlinger under forligsmand Asbjørn Jensens ledelse var forliget en realitet. Det skriver Ritzaus Bureau (RB).
Overenskomsten omfatter 10.000 beskæftigede i den grafiske branche, der er et minimallønsområde, hvor der er mulighed for at forhandle videre lokalt.
Mindstebetalingen forhøjes med 2,15 kroner i timen, pensionsbidraget hæves med 0,9 procent til 4,8 og diverse satser hæves med tre procent.
Den grafiske branche har i årevis haft fuld løn under barsel i 28 uger samt fuld løn under sygdom i 52 uger, betalt af egne sociale fonde. På det område adskiller overenskomsten sig således fra det øvrige minimallønsområde, der alle har fået fuld løn under barsel i 14 uger samt to ugers forældre-orlov med en maksimal timebetaling på 95 kroner.
Den grafiske branche har intet lønloft på de to områder, men de to ugers forældre-orlov, der nu også indskrives i den grafiske overenskomst, får dog et loft på 115 kroner i timen. Ordningen gælder for alle med mindst tre måneders ansættelse.
- Det er et smalt forlig, og under de givne omstændigheder er det tilfredsstillende, siger direktør i Grafisk Arbejdsgiverforening Erik Kjær-Poulsen til RB.
Formanden for Grafisk Forbund, Tom Durbing, siger også til RB, at man fik mere ved at lave et forlig, fremfor at lade forligsmanden fremsætte et mæglingsforslag senere.
- Jeg lægger vægt på det samlede forlig, der er tilpasset vores overenskomstområde, siger Tom Durbing. Den grafiske branche er med forliget det sidste store tilbageværende område, der faldt på plads, inden LO og DA tager over for sammen med forligsmanden at lave et mæglingsforslag på de resterende overenskomstområder. Der bliver hovedproblemet transportområdet, hvor der ikke er lavet en eneste overenskomst, der kan bruges som grundlag for et mæglingsforslag.
- Redaktionen (+45) 33 96 96 56.
(c) Reuters Limited 1997.
