1996 VAR MIDTINVESTS HIDTIL BEDSTE ÅR.

KØBENHAVN, 30 januar (Reuter) - Midtinvest kom ud af regnskabsåret 1996 med det bedste resultat i investeringsforeningens historie, oplyser foreningen i sit årsregnskab, der blev offentliggjort torsdag.
- Det samlede regnskabsmæssige resultat blev i alt 57,1 mio. kr. før skat, hvilket bestyrelsen anser for særdeles tilfredsstillende. Til sammenligning gav 1995 et overskud på 26,6 mio. kr., skriver ledelsen i regnskabet.
Midtinvest 1, der investerer i obligationer, havde en afkastsprocent på 5,81, mens Midtinvest 2, der investerer i aktier, gav 27,93 pct. i afkast.
I 1995 gav obligationsafdelingen et afkast på 9,9 pct., mens den aktiebaserede afdeling gav et afkast på 13,3 pct. i 1995.
De to børsnoterede afdelinger, Midtinvest 1 og Midtinvest 2 gav et samlet resultat på 32,7 mio. kr., mens resten af de 57,1 mio. kr. blev tjent i ikke-noterede afdelinger.
Medlemsformuen steg med 91,9 mio. kr. til i alt 349,7 mio. kr. det svarer til en stigning på 35,7 pct. mod 15,9 pct. året før.
I 1997 venter Midtinvest, at aktiemarkederne bliver mere uensartede end i 1996, mens renteniveauet på obligationsområdet ikke entes at ændre sig væsentligt. (/olm).
(c) Reuters Limited 1997.
