Presserunde - Erhverv torsdag 3 april.

Reuters står ikke inde for avisartiklernes nøjagtighed 1) Revisionsfirmaet KPMG/C. Jespersen har offentliggjort en undersøgelse der viser, at 208 større danske virksomheder sidste år blev bedraget for i alt 162 millioner. kr. Svindelen er typisk falske fakturaer og private køb på firmaets regning. Antallet af bedragerier svarer til, at 29 procent af alle danske virksomheder bliver bedraget hvert år. Det er faktisk langt lavere end i resten af Europa, hvor gennemsnittet ligger på 52 procent. Selv i Sverige og Norge bedrages der mere end i Danmark. (Berlingske Erhverv s. 1 og 3, Politiken s. 1)
2) Det nye fødevareministerium ser ikke ud til at blive til gavn for forbrugerne, kunne det nye ministeriums nys udsendte rapport tyde på. Forbrugerne er nærmest glemt i rapporten og mange frygter, at udlandets tillid til Danmarks veterinære status vil falde. Det er et noget andet billede end det, fødevareminister Henrik Dam Kristensen har forsøgt at skabe med sine tidligere udtalelser. (Berlingske Tidende s. 1)
3) For at udrydde ventelister og forbedre servicen over for de ældre, får flere og flere modtagere af hjemmehjælp nu lov til at vælge mellem private firmaer eller kommunale hjemmehjælpere. I Helsingør beslutter byrådet på mandag, at hjemmeplejens rengøring og indkøb delvis skal privatiseres. (Berlingske Tidende s. 1)
4) Carlsberg risikerer at miste op til 75 procent af sin indtjening fra det britiske marked, hvis fusionen med Bass-bryggeriet ikke går igennem. Og med Labour som formodede sejrherrer i det forestående engelske valg, kan fusionen lettere slå fejl. Labour er kendt for sin modstand mod store fusioner og vil formentlig stramme kravene. Det er den direkte grund til, at mæglerhuset Goldman Sachs i London i går nedgraderede sin anbefaling af Carlsberg-aktien. (Børsen side 2).
(c) Reuters Limited 1997.
