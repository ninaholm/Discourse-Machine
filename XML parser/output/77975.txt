INDUSTRI IKKE FULDT UDBYTTE AF UDLANDSVÆKST - DI.

KØBENHAVN, 2 december (Reuter) - Dansk industri kan glæde sig over stigende økonomisk vækst hos de største samhandelspartnere. Men fortsat faldende markedsandele betyder, at de danske industrivirksomheder ikke får fuldt udbytte af de mere gunstige vinde i udlandet. Det skriver Dansk Industri (DI) i den seneste udgave af Industrien under rubrikken Erhvervsøkonomisk Barometer.
- Men da konkurrenceevnen er blevet kraftigt forringet siden 1991, forventes der fortsat tab af markedsandele. Væksten i industrieksporten ventes derfor ikke at blive tilsvarende høj, skriver DI.
Ifølge DIs beregninger ventes importvæksten på dansk industris eksportmarkeder fortsat at blive langt større end væksten i BNP.
- Der ventes en vækst i efterspørgslen på dansk industris afsætningsmarkeder på ca. seks pct. i 1996 og ca. syv pct. i både 1997 og 1998, skriver DI.
Industriens interesseorganisation ser en vækst i OECD-området på 2,4 pct. i 1996, stigende til 2,5 pct. og 2,7 pct. i hhv. 1997 og 1998. Væksten tager specielt til på Danmarks nære og største eksportmarkeder, tilføjer DI. (/slj).
(c) Reuters Limited 1996.
