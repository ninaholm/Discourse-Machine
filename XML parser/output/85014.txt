Delvist byggestop er nødvendigt - boligminister.

KØBENHAVN, 20 juni (Reuter) - Det er påkrævet med et delvist byggestop, da bygge-og anlægssektoren er overophedet. Det skriver boligminister Ole Løvig Simonsen i en pressemeddelelse fredag i forbindelse med, at regeringen i aftalen med Kommunernes Landsforening har indført delvist stop for tilsagn til offentligt støttet byggeri for resten af 1997.
- Et delvist byggestop nu er nødvendigt. Vi ser allerede et øget lønpres, som er en klar indikator på, at bygge-og anlægssektoren er overophedet, og alle prognoser peger på, at byggeaktiviteten fortsat er stigende, - og at ledigheden falder tilsvarende, siger Ole Løvig Simonsen.
Til privat byfornyelse er der for 1997 afsat 800 mio. kr. Heraf er halvdelen endnu ikke fordelt, og disse 400 mio. kr. vil blive indraget. Den samlede bevilling på 2,5 mia. kr. til offentlig byfornyelse vil ikke blive berørt af byggestoppet, fremgår det.
- Jeg vil også benytte lejligheden til at understrege, at det er med meget store forventninger, jeg imødeser den nye byfornyelseslovs ikrafttræden den 1. januar 1998. I denne lov er ikke mindst den private byfornyelsesindsats tilgodeset med en række nye instrumenter, og på denne baggrund finder jeg indgrebet i 1997 forsvarligt, skriver boligministeren.
- Eva Elgaard Pedersen (+45) 33 96 96 58.
(c) Reuters Limited 1997.
