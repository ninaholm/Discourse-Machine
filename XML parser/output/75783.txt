KURSREGULERINGER TRAK REALKREDIT DANMARK NED I HLV.

KØBENHAVN, 20 august (Reuter) - Et væsentlig ringere indtjening på kursreguleringer var i første halvår 1996 medvirkende til, at Realkredit Danmarks resultat efter skat faldt til 584 mio. kr. fra 1.032 mio. i den tilsvarende periode 1995.
- Nedgangen skyldes primært en negativ kursudvikling, stigende driftsudgifter, ekstraordinære udgifter samt, at Realkredit Danmark i 1995 udnyttede tidligere års skattemæssige underskud, skriver Realkredit Danmark (RD) i halvårsregnskabet.
RD tabte i første halvår 1996 81 mio. kr. på kursreguleringer efter en fortjeneste i halvåret 1995 på 307 mio. kr. Ifølge RD skyldes faldet blandt andet en svag stigning i den lange obligationsrente.
Koncernens samlede driftsudgifter steg 16,2 pct. til 502 mio. kr., hvilket primært skal henføres til stigende udgifter til produktudvikling, markedsføring og personale.
- Stigningen i antallet af medarbejdere er hovedsagelig sket i de kundevendte funktioner og afspejler, at en stadig større del af kunderne henvender sig direkte til RD, skriver ledelsen.
[MORE].
