SPAR NORD ANBEFALER KØB AF INWEAR-AKTIE VED UDBUD.

KØBENHAVN, 31 oktober (Reuter) - Spar Nord anbefaler sine investorer at deltage i udbuddet af aktier i tøjproducenten InWear, der ventes at gå på børsen i slutningen af november. Det fremgår af et nyhedsbrev fra Spar Nord Invest. Spar Nord har tidligere anbefalet at deltage i tegningen af aktier i en anden børskandidat Jamo.
- Vi anbefaler vores kunder at deltage i tegningen af selskaberne, idet aktierne efter vores opfattelse indeholder et pænt potentiale på både kort og langt sigt, skriver Spar Nord.
InWear er ifølge det nordjyske pengeinstitut som Jamo kendetegnet ved en bemærkelsesværdig fremgang målt på såvel omsætning som indtjening.
Jamo lukkede allerede torsdag for afgivelse af købstilbud på de udbudte aktier grundet en overvældende interesse. Aktien børsnoteres den 8. november. Jamo har i første omgang udbudt 630.000 aktier a 20 kr., der dog kan udvides med yderligere 70.000.
Udbuddet i InWear forventes at blive 4 mio. stk. aktier a 10 kr. eller 40 pct. af selskabets aktiekapital. Tegningsperioden er sat til den 13.-26. november. (/slj).
(c) Reuters Limited 1996.
