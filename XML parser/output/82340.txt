Lauritzen hensatte nye 585 mio kr i Danyard i 1996.

KØBENHAVN, 4 april (Reuter) - Tabene i Danyard fra Stolt-Nielsen-ordren fortsætter, og J. Lauritzen Holding måtte i 1996 hensætte yderligere 585 mio. kr. Året 1996 blev generelt langt værre for skibsværftet end forventet, hvilket et underskud på 1.088 mio. kr. vidner om. Det fremgår af ejeren J. Lauritzen Holdings årsberetning, der blev offentliggjort fredag.
- I resultatet for 1996 er der hensat 185 mio. kr. til forventet negativ dækningsbidrag på den resterende del af Stolt-Nielsen ordren, og der vil således ikke uden nye ordrer være dækning for kapacitetsomkostningerne frem til afleveringen medio 1998 af det sidste skib i serien. Til dækning heraf samt dækning af usikkerhed i øvrigt, er der i 1996 hensat ekstraordinært 400 mio. kr. Denne hensættelse ventes indtægtsført over perioden 1997-1998, skriver J. Lauritzen Holding.
Danyard havde i 1995 et underskud på 490 mio. kr.
Lauritzen Gruppen kom ud af 1996 med et nettoresultat på minus 259 mio. kr. mod minus 832 mio. kr. året før.
(c) Reuters Limited 1997.
