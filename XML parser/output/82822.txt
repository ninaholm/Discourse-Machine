Erstatninger til mio-brande steg 20 pct i 96 - blad.

KØBENHAVN, 21 april (Reuter) - De danske forsikringsselskaber udbetalte i 1996 1.288 mio. kr. i erstatninger til millionbrande. Det er 20 pct. mere end i 1995, hvor der blev udbetalt 1.070 mio. kr., fremgår det af en artikel i tidsskriftet Forsikring, som udgives af Assurandør-Societetet.
Årets 368 storbrande med skader for mere end en mio. kr. fordelte sig med 107 i private husholdninger, 104 på landbrug og 157 på andre virksomheder, som i forsikringssammenhænge kaldes byerhverv.
- Udviklingen i byerhvev er værd at lægge mærke til, for erstatningerne til storbrande steg med hele 25 pct. i forhold til 1995. Bemærkelsesværdig er dog den store forskel mellem første og andet halvår 1996. I første halvår blev erstatningerne til byerhvev på 645 mio. kr., men kun på 233 mio. kr. i andet halvår, hedder det i bladet.
- Ole Mikkelsen (+45) 33 96 96 54.
(c) Reuters Limited 1997.
