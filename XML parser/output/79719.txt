NOVO VIL REGISTRERE NYT DIABETES-MIDDEL I 97 - DIR.

KØBENHAVN, 3 februar (Reuter) - Novo Nordisk er i løbet af kort tid klar med sit første lægemiddel til behandling af Type 2 diabetes, kaldet NovoNorm. Det siger direktør for den danske medicinalkoncern Health Care Strategy Unit, Ingelise Saunders, til Reuters Finans.
- NovoNorm bliver indsendt til registrering i år i både USA og i Europa, siger Ingelise Saunders.
Ni ud af ti sukkersygepatienter er Type 2 diabetikere, og udgør således et meget stort marked. Novo Nordisk sælger ca. halvdelen af sin insulin til denne patientgruppe.
Flere af Novo Nordisk konkurrenter er længere fremme med at få sine nye produkter godkendt og gjort klar til kommerciel lancering. Det gælder bl.a. Warner-Lambert Co, der torsdag fik godkendt sit nye diabetes 2 præparat, Rezulin til markedsføring af de amerikanske sundhedsmyndigheder, FDA. Det bliver Glaxo Wellcome, der skal stå for salget af Rezulin i Europa.
Novo Nordisk er imidlertid ikke foruroliget over konkurrenternes forspring.
- Vi mener for det første, at Type 2 markedet er i voldsom ekspansion, så der er masser plads til de forskellige firmaer. For det andet er det også et område, hvor der ikke er sket ret meget i de senere år, så både læger og patienter er parat til at prøve nye tabletter. Da vi selv er med, planlægger vi at få en del af kagen med NovoNorm. Det er helt sikkert, siger Ingelise Saunders.
Type 2 sukkersygepatienter er ikke afhængige af insulin, da kroppen selv producerer stoffet. Udskillelsen og følsomheden af insulinen skal dog i varierende grad stimuleres udefra.
Type 1 patienter producerer derimod ikke insulin selv, hvilket derfor må tilføres. Insulinproduktionen hos Type 2 diabetikere falder ofte med tiden, hvorved de i mange tilfælde bliver afhængige af insulin udefra.
De nye produkter, der er på vej til behandling af Type 2 diabetes, bl.a. Rezulin forventes at øge følsomheden og dermed udskyde tidspunktet, hvor patienter bliver nødt til få insulin udefra. Rezulin kan tillige muligvis nedsætte den mængde insulin, som Type 2 patienter på insulin har brug for.
De hidtidige standardtabletter til Type 2 diabetikere har enten forsøgt at øge kroppens udskillelse af insulin eller øge følsomheden over for insulinen ude i kroppen for at patienter kunne fastholde en vis dosis insulin.
NovoNorm tilhører gruppen af Type 2-tabletter, der forsøger at øge udskillelsen af insulin, mens Rezulin tilhører den anden gruppe.
- Det er en ny generation af stoffer, der virker ved at stimulere udskillelsen (af insulin, red.) i cellerne, siger Ingelise Saunders.
Andre fortrin, som NovoNorm har i forhold til de nuværende produkter på markedet, er, at insulinen udskilles via galden i stedet for som tidligere via nyrerne, der i forvejen er belastet af diabetessygdommen. Desuden er NovoNorm meget hurtigtvirkende, hvilket øger fleksibiliteten.
- Med NovoNorm kommer vi med den første hurtigtvirkende tablet. Det vil sige, at i stedet for at være tvunget til i forbindelse med indtagelse af tabletterne at spise på bestemte tidspunkter om dagen, håber vi med NovoNorm at kunne designe en terapi, der gør, at det bliver mere fleksibelt for diabetikeren: Tag en tablet, når man skal spise, siger Ingelise Saunders.
Hun henviser til Novo Nordisks pennesystemer for Type 1 diabetikere, der følger samme princip med, at det skal gøres nemmere at tilpasse insulinindtagelsen til måltiderne. (/slj).
(c) Reuters Limited 1997.
