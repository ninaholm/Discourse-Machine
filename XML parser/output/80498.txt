Statsansatte får to-årig overenskomst - RB.

KØBENHAVN, 21 februar (Reuter) - Overenskomst-forhandlingerne på det statslige område er endelig faldet på plads efter 17 timers intense forhandlinger, og det er nu en realitet, at de statsansatte får en to-årig overenskomstperiode. Det skriver Ritzaus Bureau (RB) fredag.
Den samlede lønramme ligger ifølge Ritzaus oplysninger på samme niveau som ved sidste overenskomstforhandling, hvilket vil sige godt 4 procent.
Både lønrammen og overenskomstens længde for de omkring 200.000 statsansatte er altså på plads og ikke længere til forhandling.
- Dermed er det også sandsynligt, at de ansatte i amter og kommuner får en to-årig overenskomstperiode, idet der er tradition for, at hele det offentlige område forhandler overenskomster på samme tidspunkt, skriver RB.
De (amts)kommunale parter mødes til overenskomstforhandlinger den 26. februar.
Parterne har indkaldt til pressemøde i Finansministeriet fredag kl. 9.30. (/Reuter).
(c) Reuters Limited 1997.
