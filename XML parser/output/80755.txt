AKTIERNE FALDT ONSDAG, AFVENTER GREENSPANS TALE.

KØBENHAVN, 26 februar (Reuter) - Det danske aktiemarked faldt onsdag for anden dag i træk, uden den helt store købsinteresse fra investorerne.
- Markedet kørte lidt op i morgens, men en generel mangel på interesserede købere trak aktierne ned igen. Samtidig var der en smule nervøsitet i markedet forud for Greenspans tale. På nuværende tidspunkt er det umuligt at sige, hvilken vej indekset skal i morgen. Det afhænger helt af reaktionerne på hans tale, siger en handler.
KFX-indekset sluttede 0,07 point lavere i 154,53, mens marts futuren faldt 0,70 point til 153,95.
(c) Reuters Limited 1997.
