MINDRE HANDELSOVERSKUD PGA SÆSON - NYKREDIT BANK.

KØBENHAVN, 10 september (Reuter) - Overskuddet på handelsbalancen blev i juni væsentligt mindre end forventet pga. betydelig usikkerhed ved den sæsonkorrigerede opgørelse af handelsbalancens saldo samt et ekstraordinært lavt antal handelsdage i juni.
Det skriver cheføkonom, John Madsen, fra Nykredit Bank i en kommentar til handels-og betalingsbalancetallene for juni, der blev offentliggjort tirsdag.
- Den statistiske usikkerhed taget i betragtning er juni-tallene næppe udtryk for et niveauskift i udenrigshandlen. Det opsving i udenrigshandlen, der registreredes med marts måneds statistik, skønnes fortsat intakt, skriver John Madsen.
Danmarks Statistik kunne tirsdag melde om et handelsoverskud i juni på 2,7 mia. kr. i faktiske tal eksl. skibe mod et overskud på knap 3,6 mia. kr. i maj. En række analytikere havde på forhånd ventet et overskud på 3,8 mia. kr.
Danmarks Statistik oplyser imidlertid, at faldet fra maj til juni skyldes et sammenfald af dels den ordinære sæsonkorrektion for juni og korrektionen for antallet af handlesdage i juni.
Betalingsbalancen blev med et overskud i juni på 1,2 mia. kr. mod et overskud på 1,4 mia. kr. i maj ligeledes en skuffelse for markedet. Her lød analytikernes forventning på et overskud på 2,5 mia. kr.
- Selvom overskuddet på betalingsbalancens løbende poster i juni var væsentligt lavere end forventet, så tyder det på, at overskuddet på betalingsbalancen efterhånden har stabiliseret sig efter den betydelige forringelse af de løbende poster, der prægede 1995, skriver Nykredit Banks cheføkonom.
Banken forventer et overskud på betalingsbalancen i hele 1996 på omkring 10 mia. kr. (/pbt).
(c) Reuters Limited 1996.
