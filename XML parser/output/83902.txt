Regering strammer mere end DØR ønsker - Jelved.

KØBENHAVN, 21 maj (Reuter) - Regeringen vil stramme finanspolitikken med mere end de fire mia. kr., der lægges op til i onsdagens vismandsrapport fra Det Økonomiske Råd (DØR). Det fastlår økonomiminister Marianne Jelved onsdag over for Reuters Finans.
DØR vurderer, at finanspolitikken skal strammes med fire mia. kr. for blot at være neutral og udligne den lempelse, der kommer fra gennemførelsen af skattereformen.
- Regeringen har allerede i december 1996 i Økonomisk Oversigt tilkendegivet, at der fortsat skal være en finanspolitisk stramning i 1998. Dermed menes en finanspolitik der ikke er neutral, men som indeholder en stramning. Det er dog for tidligt at sige noget om størrelsesorden og hvordan, siger Marianne Jelved.
Økonomimisteren understreger samtidig, at hun er opmærksom på budgetudspillene fra kommunerne og amterne. De har fremlagt beregninger, der viser et samlet ekstra finansieringsbehov på 9 mia. kr. i 1998.
Et beløb som DØR ikke har taget højde for i beregningerne i den nye vismandsrapport.
- Jeg skal erindre om, at kommuner og amter varetager i størrelsesorden 2/3 af samfundshusholdningen. Det vejer tungt. Derfor skal kommunerne og amterne også bidrage til at sikre regeringens målsætning om en finanspolitisk stramning i 1998. Det betyder dog ikke, at udgifterne i kommunerne og amterne ikke må stige. Det er vi opmærksomme på, siger Marianne Jelved.
Regeringen skal fredag forhandle med kommunerne om næste års budgetter, mens amterne er inviteret til forhandlinger mandag. Der ventes en endelig aftale omkring 16. juni.
- Stig Ørskov Pedersen (+45) 33 96 96 59.
(c) Reuters Limited 1997.
