BEDRE BASISINDTJENING I LOKALBANKER END I DE STORE.

KØBENHAVN, 21 februar (Reuter) - De lokale pengeinstitutter er bedre til at tjene penge end de store banker, viser en sammenligning af samtlige offentliggjorte bank-og sparekasseregnskaber, som Foreningen af Lokale Pengeinstitutter har lavet.
De 58 lokale pengeinstitutter i analysen tjener i gennemsnit 1,68 kr. for hver krone, de bruger på omkostninger, mens de syv største banker, der har offentligjort årsregnskab indtil videre, kun tjener 1,40 kr. for hver krone, der bruges på omkostninger, viser gennemgangen.
Det sker på trods af, at de lokale pengeinstitutter har øget omkostningerne markant fra 3.011 mio. kr. til 3.179 mio. kr. Det svarer til en stigning på 5,6 pct. Hos de syv største er omkostningerne kun steget med 0,5 pct. til i alt 15.193 mio. kr.
Det smitter også af på årets resultat før skat, der er faldet to pct. hos de lokale pengeinstitutter, mens det kun er steget 0,2 pct. hos de syv store. Resultatet efter skat har udviklet sig lige modsat.
Her er det steget 4,6 pct. til 7.091 mio. kr. hos de store, mens det er faldet knap tre pct. til 1.220 mio. kr. hos de 58 lokale pengeinstitutter.
Både de lokale og de store har oplevet stigende aktivitet i det forløbne år. Det afspejles i posten med udlån, der i gennemsnit er steget med 9,7 pct. hos de lokale, mens de syv store i analysen har lånt hele 16 pct. mere ud.
Stigningen har i realiteten været endnu større hos de store, da deres forsikrings-og realkreditaktiviteter ikke indgår i tallene.
De senere års vandring af privatkunder til mindre pengeinstitutter smitter af på den såkaldte tabsprocent, der her i gennemsnit er på 1,1 pct. Hos de syv store er den nede på 0,6 pct. De tilsvarende tal for sidste år var 1,7 og 1,0 pct.
- Ole Mikkelsen (+45) 33 96 96 54.
(c) Reuters Limited 1997.
