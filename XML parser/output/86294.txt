Balancetal skuffer, 97-skøn sænkes - Nykredit B.

KØBENHAVN, 6 august (Reuter) - Tallene for handels-og betalingsbalancen for maj er skuffende og kan føre til, at de samlede skøn for 1997 må nedjusteres. Det er den umiddelbare kommentar fra økonom Henrik Asmussen fra Nykredit Bank til tallene, som Danmarks Statistik offentliggjorde onsdag formiddag.
- Generelt har handelstallene været lidt skuffende i den forløbne del af 1997. Det betyder, at overskuddet på betalingsbalance ligger noget under tallene for samme periode sidste år. Som tingene ser ud nu, er der noget, der tyder på, at vi kommer til at revidere vores betalingsbalanceskøn noget nedad, siger Henrik Asmussen.
Nykredit Bank har hidtil forventet et overskud på betalingsbalancen på 10 mia. kr. i hele 1997.
Handelsbalancen udviste i maj et overskud på 2.065 mio. kr. i faktiske tal ekskl. skibe, mens det sæsonkorrigerede overskud ekskl. skibe blev 1.667 mio. kr. En række økonomer havde på forhånd ventet et sæsonkorrigeret overskud på 2,6 mia. kr.
Betalingsbalancen i maj skuffende også økonomernes forventning med et overskud på 0,3 mia. kr. mod ventet 1,2 mia. kr.
(c) Reuters Limited 1997.
