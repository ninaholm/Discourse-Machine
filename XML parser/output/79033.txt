INDUSTRIOMSÆTNING OVERRASKENDE LAV - CODAN BANK.

KØBENHAVN, 15 januar (Reuter) - Industriens omsætning var overraskende lav i november, mener økonomer fra Codan Bank.
- Faldet i november skyldes primært en vigende efterspørgsel fra eksportmarkederne, hvilket er overraskende set i lyset af det vedvarende fald i den handelsvægtede danske krone. Codan Bank vurderer, at faldet i november i høj grad skal ses i lyset af produktionsfremgangen i oktober, skriver økonomerne fra banken i en kommentar til industriens ordre-og omsætningssituation, som blev offentliggjort onsdag.
Tallene fra Danmarks Statistik viste, at korrigeret for sæsonmæssige udsving var mængdeindekset for industriens omsætning af egne varer og tjenester i perioden september til november 1996 to pct. lavere end i den foregående tre-måneders periode.
I løbende priser faldt ordreindgangen med 7,8 pct. fra oktober til november.
- Faldet har været ensartet for eksport-og hjemmemarkedet. Den vigende efterspørgsel fra hjemmemarkedet rammer de industrivirksomheder, der producerer forbrugsgoder, mens eksportmarkederne i mindre omfang efterspørger ikke-varige forbrugsgoder, vurderer Codan Bank.
Produktivitetsstigninger på to-tre pct. i 1996 har ifølge Codan Bank sørget for en pæn indtjening i de danske industriselskaber, men den kendsgering generes af andre fakta.
- Produktivitetsforbedringerne er imidlertid generet af en nedbringelse af antallet af ansatte med skønsmæssigt 5-6.000 fuldtidsbeskæftigede, skriver Codan Bank i kommentaren. (/olm).
(c) Reuters Limited 1997.
