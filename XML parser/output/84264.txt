APV Contractings adm direktør til NEG Micon.

KØBENHAVN, 30 maj (Reuter) - 48-årige Jens-Erik Kristensen er udpeget til adm. direktør i NEG Micon, som er det selskab, der dannes, hvis fusionen mellem vindmølleproducenterne Micon og Nordtank Energy Group gennemføres.
- Han er en meget erfaren storprojekt-sælger, der i dag er adm. direktør i APV Contracting i London, hvor han er chef for 1.000 medarbejdere i en virksomhed, der omsætter for tre mia. kr. årligt, forklarede Micons bestyrelsesformand, Erling Lindahl på et presse-og investormøde i København fredag om den planlagte fusion.
Hvis fusionen godkendes på de to selskabers generalforsamlinger, skal Jens-Erik Kristensen senest tiltræde den 1. september, fremgik det på pressemødet.
- Morten Bonde Pedersen (+45) 33 96 96 51.
(c) Reuters Limited 1997.
