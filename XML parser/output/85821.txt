Venstre ønsker en bremse på kommunalt byggeri.

KØBENHAVN, 17 juli (Reuter) - Venstre&apos;s Svend Heiselberg ønsker en bremse på det kommunale byggeri for at undgå en overophedning indenfor bygge-og anlægssektoren. Frem for at gennemføre indgreb over for boligejerne, finder Svend Heiselberg det bedre at bremse aktiviteten i kommunerne.
- Indenfor de sektorer hvor der er knaphed på arbejdskraft, må man begrænse det offentlige byggeri. Det er godt nok, at man vil gøre det indenfor staten, men kommunerne kan også begrænse deres byggeaktivitet. Eksempelvis via en udskydning, siger Svend Heiselberg til Reuters Finans torsdag.
Svend Heiselberg, der er medlem af Folketingets finansudvalg, advarer mod at gribe for hurtigt ind over for udviklingen i det private byggeri. Han er således ikke tilhænger af en nedsættelse af belåningsprocenten for boliger, når det gælder realkreditlån. Et forslag som blandt andet er bragt på banen af Centrum-Demokraterne.
- Spørgsmålet er, om det er nødvendigt at dæmpe det private boligbyggeri, hvis kommunerne bremser op, når det gælder aktivitet, hvor der er brug for faglært arbejdskraft, siger Svend Heiselberg.
Blandt andet Arbejderbevægelsens Erhvervsråd (AE) har påpeget, at det er nødvendigt at være opmærksom på den lave arbejdsløshed indenfor byggeriet, når det gælder faglært arbejdskraft. AE undrede sig i den seneste prognose for den danske økonomi over, at regeringen i forbindelse med årets aftale med kommunerne ikke sikrede sig en stærkere styring af de kommunale anlægsugifter. Eksempelvis med en godkendelses-eller udskydelsesordning, som gælder for den statslige byggeaktivitet.
Svend Heiselberg forventer i øvrigt forholdsvis beskedne stramninger i det finanslovsforslag, der fremlægges den 26. august.
- Vi forventer os ikke noget, der kan være ret mange indvendinger imod. Regeringen vil ikke præsentere særlige stramninger så kort tid før et valg, selv om der er behov for det, siger Svend Heiselberg.
Det vil ikke undre Venstre-politikeren, hvis regeringen fremlægger et forslag om nedsættelse af selskabsskatten, som det blev set i forhandlingerne sidste år.
- Det vil vi kunne støtte, understreger Svend Heiselberg.
- Stig Ørskov Pedersen (+45) 33 96 96 59.
(c) Reuters Limited 1997.
