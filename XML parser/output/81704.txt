Mest sandsynligt at ØMU starter til tiden - DDB.

KØBENHAVN, 18 marts (Reuter) - Den Danske Bank (DDB) vurderer, at det er mest sandsynligt, at ØMU&apos;ens tredje fase starter til tiden den 1. januar 1999, fremfor at blive udskudt. Det fremgår tirsdag af bankens seneste udgave af Den Internationale Økonomi.
- Der er utrolig stor prestige på spil for de europæiske politikere, der har kæmpet for at overbevise deres egne mere eller mindre skeptiske befolkninger om fordelene ved tredje fase af ØMU&apos;en. Derfor er det stadig mest sandsynligt, at tredje fase stater til tiden med mindst otte deltagerlande, skriver banken.
De otte lande er Tyskland, Frankrig, Holland, Belgien, Luxembourg, Østrig, Finland og Irland. Særlige politiske forhold kan dog tale for, at 11 lande er med fra starten.
- De tre sydeuropæiske lande, Italien, Spanien og Portugal ventes at være tilknyttet i form at et særligt tæt ERM II-samarbejde og en politisk aftale om senere indtræden, mener Den Danske Bank.
Banken arbejder med muligheden for, at starten af den tredje fase udskydes, hvis enten Tyskland eller Frankrig ikke er i stand til at opfylde kravene for deltagelse i den fælles mønt.
- Dette scenario forekommer i øjeblikket ikke så sandsynligt, vurderer bankens økonomer. Men hvis det viser sig nødvendigt, venter DDB, at datoen for fastlåsning af valutakurserne vil blive udskudt i et til to år.
- Den umiddelbare reaktion på en udskydelse vil sandsynligvis være en kraftig volatilitet i de finansielle markeder og en politisk krise i EU, hedder det.
Men hvis det hurtigt lykkes for Europas politikere at skabe enighed om det videre forløb, forudser banken, at markederne vil vende tilbage til udgangspunktet.
- Det er endog muligt, at sammenbruddet efter nogen tid vil blive opfattet positivt for nogle lande heriblandt Tyskland, der i manges øjne vil nære bedre stillet pengepolitisk, hvis de står uden for den fælles valuta, skriver økonomerne.
Hvis markederne derimod mister tiltroen til ØMU&apos;en er der risiko for stor turbulens på markederen.
- Det kan i sidste ende føre til, at ØMU&apos;ens tredje fase ikke bliver realiseret. Samtidig er det overvejende sandsynligt, at de i forvejen skeptiske befolkningsgrupper vil benytte lejligheden til af forlange hele ØMU-foretagendet taget op til revision, skriver Den Danske Bank.
Banken pointerer, at mange begivenheder på vejen mod tredje fase kan ændre dramatisk på bankens forudsigelser.
- Per Bech Thomsen (+45) 33 96 96 56.
(c) Reuters Limited 1997.
