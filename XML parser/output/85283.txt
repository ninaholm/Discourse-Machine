Midtbank nedjusterer Danisco-anbefaling til hold.

KØBENHAVN, 1 juli (Reuter) - Aktieanalytikerne hos Midtbank har nedjusteret deres anbefaling af aktierne i Danisco til hold fra køb som en direkte følge af selskabets regnskab, der blev offentliggjort i sidste uge, fremgår det af Finans Fokus, som banken udgiver.
- Som følge af de lidt mere moderate udsigter for indeværende år nedjusterer vi anbefalingen på kort sigt fra køb til hold, hedder det i Finans Fokus.
Analytikerne henviser til, at Danisco i sit årsregnskab skrev, at stigningen i koncernresultatet det kommende år vil blive mindre end i 1996/97.
- Vi har fortsat tillid til, at selskabet kan opretholde den langsigtede vækstrate, og aktien fastholdes som en langsigtet købsanbefaling, skriver den Herning-baserede bank.
Daniscos koncernresultat steg godt 14 pct. til 1.392 mio. kr., mens resultatet af den primære drift steg knap ni pct. til 1.952 mio. kr. i 1996/97.
- Ole Mikkelsen (+45) 33 96 96 54.
(c) Reuters Limited 1997.
