Mobiltelefonselskaber ruster sig til efterårskrig.

KØBENHAVN, 16 juli (Reuter) - Der er lagt op til hård konkurrence på det danske marked for mobiltelefoni, og de nuværende aktører er så småt ved at ruste sig. Tele Danmark Mobil ønsker således ikke at følge Sonofons eksempel og tage betaling for kundeservice, fremgår det af et nyhedsbrev fra selskabet.
- Tele Danmark Mobil vil lægge op til, at efterårets konkurrence på mobilmarkedet kommer til at handle om de laveste minutpriser, den bedste dækning, og den bedste kundeservice - både hvad angår tilgængelighed og svarkvalitet, skriver Tele Danmark Mobil.
Tele Danmark Mobil henviser til konkurrenten, Sonofons beslutning fra maj om at tage penge for at ringe til selskabets kundeservice.
Henning Børgesen, adm. direktør i Tele Danmark Mobil, tilføjer desuden, at udspil til en ny priskrig på mobiltelefoner til en kr. for at kapre kunder ikke vil komme fra ham.
Inden årets udgang forventes konkurrencen på det danske mobiltelefonmarked at blive intensiveret markant, når svenske Telia og franske Mobilix får sine nye DCS 1800 mobiltelefonsystemer op at køre.
- Søren Linding Jakobsen (+45) 33 96 96 53.
(c) Reuters Limited 1997.
