Oticon får toprating i Mandag Morgen-analyse.

KØBENHAVN, 12 maj (Reuter) - Høreapparat-virksomheden Oticon får topkarakteren A for sin økonomiske performance i det nye nummer af Mandag Morgen, selv om Oticon er blevet overhalet teknologisk af ærkekonkurrenten Widex.
- De seneste fem års økonomiske resultater er så overbevisende, at Oticon får topkarakteren A i Mandag Morgens virksomhedsrating, skriver ugebrevet.
Oticons adm. direktør, Lars Kolind, erkender, at virksomheden er blevet overhalet af Widex, men siger samtidig, at Oticon følger en anden strategi.
- Der er ingen tvivl om, at Widex har vundet første halvleg af det digitale kapløb. Men vi følger en anden strategi end Widex, som vil give en mere langsigtet styrkeposition for Oticon i modsætning til det eksplosive salg, som Widex har præsteret på kort sigt, siger Lars Kolind til ugebrevet.
Han forventer, at antallet af producenter vil blive reduceret i de kommende år.
- Kapitalkravet til forskning og udvikling er blevet så stort, at flere selskaber sandsynligvis ikke kan være med ret meget længere, siger Lars Kolind.
I ugebrevet gentager han tidligere udtalelser om, at selskabet er parat til nye opkøb, og det fremgår, at ledelsen vil bede aktionærerne om tilsagn til en ny aggressiv opkøbsstrategi på selskabets generalforsamling på torsdag.
- Ole Mikkelsen (+45) 33 96 96 54.
(c) Reuters Limited 1997.
