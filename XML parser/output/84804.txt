Vækst i byggeeksport fortsatte i 1996 - Boligmin.

KØBENHAVN, 16 juni (Reuter) - Væksten i den danske byggeeksport fortsatte uændret i 1996 trods afmatning på det tyske marked og stigende aktivitet på det danske marked, skriver boligminister Ole Løvig Simonsen i en pressemeddelelse mandag.
- Jeg noterer med tilfredshed, at byggebranchen endnu engang har formået at fastholde en gunstig udvikling og - ikke mindst - at branchen efterhånden har opnået en status som solide indtjenere af udenlandsk valuta, skriver boligministeren.
Den samlede danske byggeeksport udgjorde 34,7 mia. kr. i 1996, det er 2,2 mia. kr. højere end i 1995, svarende til en vækst på 6,6 pct., fremgår det af meddelelsen.
- Tyskland er stadigvæk det helt dominerende eksportmarked for den danske byggebranche. I denne forbindelse må det være på sin plads at anføre, at på trods af de advarende, ja, i flere tilfælde panikagtige profetier om det tyske opsvings vigende tendens, er væksten på dette marked endnu engang steget markant, skriver Ole Løvig Simonsen.
Boligministeren forklarer, at det især er byggeprodukt-og byggerådgivningsvirksomheder, der har oplevet fremgang syd for grænsen. For entreprenørerne har fremgangen været mere beskeden, og for bygningshåndværkerne faldt eksporten direkte i 1996.
Blandt de danske byggeproduktvirksomheder oplevede Spæncom et &quot;skuffende negativt resultat&quot; i 1995/96 i Tyskland.
NTR Holding, tidligere Rasmussen &amp; Schiøtz har meddelt, at virksomheden ikke har travlt med at afhænde sine tyske entreprenør-aktiviteter, fordi forretningen ifølge NTR&apos;s adm. direktør, Stig Rantsén, ventes at give et &quot;acceptabelt resultat&quot; i 1997.
- Morten Bonde Pedersen (+45) 33 96 96 51.
(c) Reuters Limited 1997.
