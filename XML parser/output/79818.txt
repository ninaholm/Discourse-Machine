HAANDVÆRKERBANKEN VENTER FORTSAT VÆKST I 1997.

KØBENHAVN, 5 februar (Reuter) - Haandværkerbanken i Næstved venter at udvide sit forretningsområde i 1997, fremgår det af bankens regnskab for 1996.
- Selvom konkurrencen på det finansielle marked forventes skærpet, forventer Haandværkerbanken en fortsat tilgang af kunder - og dermed en forøgelse af forretningsomfanget igennem 1997, skriver banken.
Trods forventningerne om ekspansion ventes det ordinære driftsresultat eksklusiv kursreguleringer dog at ligge på niveau med 1996.
Da blev det ordinære resultat eksklusiv kursreguleringer på 15,4 mio. kr., mens årets resultat blev på 13,7 mio. kr. Det er en nedgang på knap fem mio. kr. i forhold til året før.
Nedgangen skyldes især, at gevinsten fra kursreguleringer i fjor kun blev på godt seks mio. kr., mens posten året før viste et plus på knap 14,5 mio. kr.
I sin regnskabsmeddelelse hæfter banken sig ved, at det ordinære resultat eksklusiv kursreguleringer er steget med fra 13,7 mio. kr. til 15,4 mio. kr..
- En fremgang i den egentlige bankdrift på 13 pct. er yderst tilfredsstillende. Ikke mindst i betragtninbg af, at konkurrencen er blevet skærpet på det finansielle marked gennem 1996, siger bankens direktør, Hermann Höhrmann. (/mbp).
(c) Reuters Limited 1997.
