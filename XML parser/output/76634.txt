BANKAKTIER I SNIT STEGET 13,4 PCT I ÅR - ANALYSE.

KØBENHAVN, 1 oktober (Reuter) - De 47 børsnoterede pengeinstitutter på Københavns Fondsbørs har i gennemsnit givet et afkast på 13,4 pct. i årets første ni måneder mod 11,8 pct. efter de første otte måneder, viser en gennemgang af kursudviklingen, som Reuters Finans har lavet.
Hos de ti største pengeinstitutter steg afkastet med hele 73,1 pct. i september, mens det i gennemsnit hos samtlige børsnoterede pengeinstitutter steg med godt 14 pct.
Trods en bedre udvikling i aktiekurserne hos de store banker i både august og september, er afkastet her fortsat mindre end gennemsnittet.
I de første ni måneder af 1996 har de 10 største banker i gennemsnit givet et afkast på 11,0 pct. mod gennemsnittet på 13,4 pct. hos alle pengeinstitutter, når det beregnes på udviklingen i aktiekursen og udbetalt udbytte.
Blandt de de største banker har der været mest fornuft i at købe aktier i Midtbank, der har givet et afkast på 35 pct., og det skyldes alene udviklingen i aktiekursen, der er steget fra 114 kr. til 154 kr. Den Herning-baserede bank har nemlig ikke udbetalt udbytte i år.
Afkastet i landets største pengeinstitut, Den Danske Bank, har udviklet sig meget positivt den seneste måned.
Kursen på bankens aktier har ligget i underkanten af 400 kr. i årets første otte måneder, men i september har kursen befundet sig på et nyt højere niveau over kurs 400, så den lukkede i kurs 427 ved månedens udgang.
En aktie i Den Danske Bank har således givet et afkast på 15,7 pct. i år. Med et afkast på 5,1 pct. har konkurrenten Unibank udviklet sig knap så positivt.
Østjydsk Bank er uden sammenligning den bankaktie, der har klaret sig bedst i år med et afkast på 41,4 pct.
Ved årsskiftet kostede en aktie i den lille bank i Østjylland 145 kr. Nu er den steget til 200 kr.
Vestfyns Bank står for den kedeligste udvikling i år. Kursen på bankens aktier er faldet til 365 fra 400 ved årsskiftet, og dermed kan afkastet på en investering her gøres op til minus 6,3 pct.
Det skyldes formentligt, at udviklingen i banken i første halvår har vist en eksplosiv udvikling i tab og hensættelser i årets første seks måneder, så banken kom ud af første halvår med et ordinært resultat på minus 6,5 mio. kr. mod et plus på 8,3 mio. kr. i den tilsvarende periode sidste år. (/olm).
(c) Reuters Limited 1996.
