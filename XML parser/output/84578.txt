Amter og Lykketoft tæt på aftale for 1998 - RB.

KØBENHAVN, 10 juni (Reuter) - Amtsrådsforeningen og finansminister Mogens Lykketoft (S) synes at være tæt på en aftale om amternes økonomi for næste år. Det skriver Ritzaus Bureau (RB).
Parterne nåede mandag aften til enighed om et udkast til en aftale, oplyser formanden for Amtsrådsforeningen, Kresten Philipsen (V), som dog ikke ville oplyse detaljer om indholdet. I en pause i forhandlingerne tidligere mandag forlød det, at finansministeren havde accepteret en skattestigning i amterne på 0,5 procentpoint til næste år.
Dermed havde han imødekommet en del af den ønskeseddel, Kresten Philipsen var mødt op med i Finansministeriet tidligere på dagen.
Lykketoft havde også imødekommet amterne på et andet område. Han havde accepteret, at de udsætter afdragene på lån for flere hundrede millioner kroner. Lån, som forfalder til betaling i 1998.
Amtsrådsforeningen har regnet sig frem til, at amterne har et hul på næste års budgetter på 3,5 mia. kr. Det svarer til en skattestigning på 0,8 procentpoint.
Aftaleudkastet bliver præsenteret for amterne på et amtsborgmestermøde onsdag.
- Redaktionen (+45) 33 96 96 56.
(c) Reuters Limited 1997.
