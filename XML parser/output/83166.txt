Reformplan ikke oplæg til valg - politisk kilde.

KØBENHAVN, 30 april (Reuter) - En højtplaceret kilde på Christiansborg afviste onsdag formiddag, at den økonomiske reformplan, der præsenteres senere på dagen skulle være et oplæg til et snarligt Folketingsvalg. Kilden afviste samtidig, at planen indeholder øjeblikkelige stramninger.
- Efter min opfattelse er det udelukket, at der bliver udskrevet valg. Tværtmiod er planen et oplæg til, at regeringen vil sidde perioden ud, siger kilden til Reuters Finans.
Kilden ville dog ikke afvise, at regeringen snart vil barsle med et økonomisk indgreb, der skal dæmpe aktiviteten i den danske økonomi. Dagens reformplan gælder dog kun de større linier i regeringens økonomiske politik, hedder det.
- Stramningerne kommer måske senere. Ikke i dag, men måske i næste uge, siger kilden.
Statsminister Poul Nyrup Rasmussen (S) har indkaldt til pressemøde kl 13.15. Her vil regeringen ifølge kilder i det socialdemokratiske sekretariat præsentere en ny økonomisk reformpakke.
Onsdag formiddag summer Christiansborg af hektisk mødeaktivitet og luften svirrer af rygter og gisninger om, hvad statsministeren vil præsentere kl. 13.15.
- Carl Johan Corneliussen (+45) 33 96 96 57.
(c) Reuters Limited 1997.
