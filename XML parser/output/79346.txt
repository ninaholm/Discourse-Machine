CRISPLANT STIGER 35 KR PÅ US-ORDRE.

KØBENHAVN, 23 januar (Reuter) - Crisplant-aktien er torsdag morgen steget 35 kr. og handles kort før kl. 10.00 til kurs 315 - en stigning på 12,5 pct.
Stigningen skyldes primært, at Århus-virksomheden tidligere på morgenen meddelte, at den har fået en ordre på 100 mio. kr. fra det amerikanske postvæsen, vurderer dealere overfor Reuters Finans.
- Crisplant har flere gange udtryk forventninger om at få ordrer til det amerikanske postvæsen. Men hver gang er ordrene blevet udskudt. Nu, da den første er kommet i hus, er der forventning om flere, siger en dealer.
Ordren får dog ikke Crisplant til at revidere sine forventninger fra tidligere på måneden.
- Vi synes, det er rigeligt, som aktien stiger, i betragtning af, at Crisplant ikke selv venter et bedre resultat. Men det skyldes måske også, at Kommunernes Pensionforsikring har meddelt, at de har øget deres ejerandel, siger en anden dealer.
KP meddelte i går, at pensionskassen hævede sin ejerandel i Crisplant til 5,98 pct. (/mbp).
(c) Reuters Limited 1997.
