TJENESTEPOSTER TRAK NED I BETALINGBALANCEN - INDO.

KØBENHAVN, 10 september (Reuter) - Betalingsbalancen blev i juni måned negativt påvirket af et fald i tjenesteposterne, skriver Banque Indosuez i en kommentar til handels-og betalingsbalancetallene for juni, der blev offentliggjort tirsdag.
- Tallet for juni er stærkt påvirket af et fald i tjenesteposterne på godt 1,5 mia. kr. i forhold til maj, skriver bankens økonom, Kai Lindberg, der dog bemærker, at overskuddet i juni er på niveau med maj måneds overskud.
Betalingsbalancen viste i juni et overskud på 1,2 mia. kr. mod et overskud på 1,4 mia. kr. i maj. Overskuddet er noget værre end markedet havde ventet. Seks analytikere havde i gennemsnit ventet et overskud på 2,5 mia. kr.
Alligevel vurderer Indosuez dagens tal positivt, og for året som helhed er der udsigt til et samlet overskud på betalingsbalancen op imod 16-18 mia. kr., mener Kai Lindberg.
- Der er efter alt at dømme fortsat udsigt til et stigende handelsoverskud. Samtidig udviser posten for renter mv. en fornyet stabilitet, der understreger, at forværringen hidtil i år dækker over forskydninger mellem betalinger, skriver han.
Danmarks Statistik kunne også tirsdag melde om et handlesoverskud i juni på 2,7 mia. kr. i faktiske tal eksl. skibe mod et overskud på overskud på knap 3,6 mia. kr. i maj. Her lød analytikernes forventninger på et overskud på 3,8 mia. kr.
- Det drastiske fald i det sæsonkorrigerede handelsoverskud dækker efter vor opfattelse snarere over problemer i sæsonkorrektionen end over fornyet nedgang i overskudet, skriver Indosuez-økonomen.
Kai Lindberg henviser til, at Nationalbankens betalingsstatistik for årets første syv måneder viser en vækst i eksportindtægterne på 5,9 pct., mens importudgifterne blot er steget med godt fem mia. kr. i samme periode. (/pbt).
(c) Reuters Limited 1996.
