Valuta - Dublin-møde styrker DKK mod D-marken.

KØBENHAVN, 23 september (Reuter) - Den danske krone
har mandag morgen nået det stærkeste niveau mod D-marken i
mere end 30 måneder. Vores valuta er styrket en halv øre
til 3,8422 per D-mark siden fredag eftermiddag.
Det er sket i forlængelse af en generel svækkelse af
den tyske valuta oven på weekendens Dublin-møde mellem
EU&apos;s finansministre og centralbankchefer.
Søndagens møde førte til overordnede regler for de
repressalier, der skal være for at overtræde reglerne om
tilladte budgetunderskud i de enkelte lande. Reglerne er
dog stadig bredt formuleret.
Den tyske finansminister, Theo Waigel, udtrykte
tilfredshed med fremskridtet, på trods af de resterende
uløste problemer.
- Jeg er tilfreds. Vi følger præcis den vej vi
startede på for et år siden, sagde Theo Waigel.
På weekendens møde blev skæbnen for de valutaer, der
står uden for møntunionen også diskuteret.
- I det nye ERM-system vil der være hjælp at hente for
ikke-medlemmer, så de ikke driver væk fra euro-zonen når
den fælles mønt starter i 1999, sagde officielle kilder
efter mødet.
DEM/DKK  USD/DKK FRF/DKK USD/JPY USD/DEM
Mandag    11.18  3,8425   5,8300  1,1350  109,85  1,5160
Fredag    14.42  3,8460   5,8305  1,1345  109,75  1,5155
(/klp).
(c) Reuters Limited 1996.
