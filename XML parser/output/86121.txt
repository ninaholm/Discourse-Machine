CSFB ser yderligere fladning af 10/30-årig kurve.

KØBENHAVN, 31 juli (Reuter) - Investeringsbanken Credit Suisse First Boston (CSFB) forventer yderligere indsnævring af renteforskellem mellem 10 og 30-årige danske statsobligationer, fremgår en analyse af det danske obligationsmarked.
- Spændet mellem de 10 og 30-årige statsobligationer er allerede kørt langt ind, men vi ser fortsat muligheder i den handel. For det første halter indsnævringen i det danske spænd efter det franske og tyske. For det andet halter udfladningen af den 10 til 30-årige kurve klart efter de øvrige segmenter på den danske rentekurve, skriver bankens analytiker.
Målt på statens 8 pct. 2006 og statens 7 pct. 2024 er det 10 til 30-årige spænd torsdag 86 rentepunker. Og selvom den renteforskel for en måned siden var over et pct.point, ser CSFB forskellen mindsket til 75 rentepunkter over de kommende måneder.
Denne udvikling mener bankens analytiker vil smitte positivt af på renteforskellen mellem den 10-årige statsobligation og den toneangivende realkreditobligation 6 pct. 2026. Målt på statens 8 pct. 2006 er det spænd torsdag 111 bp.
- Hvis det kombineres med en anelse mere forsigtigt syn på det amerikanske obligationsmarked, har man de perfekte betingelser for danske realkreditobligationer, hedder det i analysen.
CSFB tror fortsat, at danske obligationer vil klare sig relativt bedre end tilsvarende tyske. Men eftersom det 10-årige dansk-tyske rentespænd nu er kommet under 50 rentepunkter anbefaler banken tillige, at skifte den danske 10-årige statsobligation ud med realkredittens 6 pct. 2026.
- Denne konstruktion vil gøre spænd-handlen mere robust mod et tilbagefald på de globale obligationsmarkeder, lyder begrundelsen fra CSFB, der anser et tilbagefald i de amerikanske obligationer som det mest sandsynlige scenario.
- Per Bech Thomsen (+45) 33 96 96 56.
(c) Reuters Limited 1997.
