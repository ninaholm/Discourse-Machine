ØGET ØLSALG BAG HARBOES&apos; FREMGANG - ADM DIR.

KØBENHAVN, 12 december (Reuter) - En positiv udvikling i salget af øl på både de danske og de udenlandske markeder, ligger bag Harboes Bryggeris omsætningsvækst på otte pct. i første halvdel af regnskabsåret 1996/97. Det siger Harboes adm. direktør Bernd Griese til Reuters Finans torsdag.
- Omsætningen er gået frem i både Danmark og på eksportmarkederne, og specielt er det gået pænt frem med eksporten til det russiske marked, siger Bernd Griese.
Harboes Bryggeri havde i de første seks måneder af regnskabsåret 1996/97 en omsætning på 414,2 mio. kr. mod 383,5 mio. kr. i samme periode året før.
På bundlinien kom selskabet ud med et resultat efter skat og minoriteter på 21,3 mio. kr. mod 12,8 mio. kr. året før. Den kraftige fremgang i resultatet efter skat skyldes bl.a., at bryggeriet har udskilt kalkunaktiviteterne i et selvstændigt datterselskab.
For at udnytte skattemæssige underskud i kalkunfarmen, oprettede Harboes efter afslutningen af årsregnskabet for 1995/96 i august et nyt datterselskab, hvor kalkunaktiviteterne blev videreført.
På de nordiske øl-markeder fortsætter Harboes sin ekspansion, og bryggeriet satser specielt meget på det svenske øl-marked. Men også i Finland og på Island forsøger bryggeriet at få skabt øget kendskab til sine øl.
- Både i Finland og på Island er vi kommet godt i gang. Det islandske marked er stadigvæk meget nyt for os, da vi først er startet på markedet for få måneder siden. På det norske marked har vi ikke gang i så meget endnu, da det er et meget svært marked at komme ind på, fortsætter han.
Også på det brasilianske øl-marked går det fortsat fremad for Harboes. Bryggeriet har i de sidste to år solgt øl i Brasilien med stor succes.
- Det er et kæmpe øl-marked og det betyder ikke noget, at Carlsberg nu også kommer og blander sig. Vores ølsalg vokser stadigvæk, og vi er godt repræsenteret i de store supermarkeder i Brasilien, siger Bernd Griese.
Carlsberg meddelte tidligere på ugen, at bryggeriet i samarbejde med Brasiliens største bryggeri, Brahma havde indgået en aftale vedrørende salg og produktion af Carlsberg i Brasilien.
Investorer og analytikere har i de seneste år været meget afvisende over for Harboes. En af grundene har været bryggeriets tabsgivende kalkunfarm.
Selvom der i de første seks måneder af regnskabsåret er sket betydelige forbedringer inden for kalkunvirksomheden, forventer Bernd Griese ikke, at kalkunerne vil give overskud i regnskabsåret 1996/97.
Bernd Griese ønsker ikke at komme nærmere ind på, hvornår han så forventer, at kalkunvirksomheden vil bidrage positiv til indtjeningen i Harboes Bryggeri.
For hele regnskabsåret venter bryggeriet et resultat efter skat, der er bedre end resultatet i 1995/96, hvor resultatet blev på 11,5 mio. kr.
Aktiemarkedet har torsdag eftermiddag reageret positivt på halvårsregnskabet fra bryggeriet, og kursen lukkede dagen i 880, hvilket er 55 kr. højere end slutkursen onsdag. (/jnu).
(c) Reuters Limited 1996.
