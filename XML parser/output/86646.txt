Dansk ølsalg faldt i maj 9,7 pct år/år.

KØBENHAVN, 14 august (Reuter) - Det danske ølsalg faldt markant i maj, som var den første måned med de nye højere ølafgifter. I forhold til samme måned sidste år faldt ølsalget 9,7 pct., viser beregninger foretaget på baggrund af Told &amp; Skats opgørelse over indbetalinger af punktafgifter for øl.
Der blev i maj solgt 52,5 mio. liter øl mod 58,1 mio. liter i samme periode sidste år.
Ølafgifterne steg 1. maj. For skatteklasse 1, som tegner sig for over 90 pct. af omsætningen, er der tale om en stigning på 9,25 kr. pr. hektoliter, svarende til tre øre pr. øl.
For årets første fem måneder er der tale om et fald på 4,5 pct. i forhold til samme periode sidste år. I alt blev der i årets første fem måneder solgt 230,7 mio. liter øl mod 241,5 mio. liter øl.
Dermed forstærkes tendensen fra 1996, hvor det danske ølsalg faldt 1,4 pct. i forhold til 1995.
Det danske ølmarked domineres af Carlsberg, der er i regnskabet for 1995/96 opgav, at de mærker Carlsberg selv markedsfører, udgør en markedsandel på 72 pct. Medtages associerede selskaber, Jyske Bryg, besidder Carlsberg en markedsandel på 82 pct.
- Stig Ørskov Pedersen (+45) 33 96 96 59.
(c) Reuters Limited 1997.
