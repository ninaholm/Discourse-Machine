Fortsat fokus på lønnen i byggesektoren - Unibank.

KØBENHAVN, 28 april (Reuter) - Med den stigende beskæftigelse specielt indenfor byggesektoren, vil der fortsat være fokus på lønudviklingen indenfor denne sektor, skriver Unibank Markets i Nordisk Update.
- I februar 1997 var beskæftigelsen øget med 1,8 pct. i forhold til november 1996 sæsonkorrigeret, hvilket bringer beskæftigelsen op med 5,1 procent på årsbasis. Det er specielt byggeriet, der trækker. Udviklingen betyder, at der fortsat vi være fokus på lønudviklingen indenfor denne sektor, skriver Unibank Markets.
Unibank Markets koncentrerer sig i markedskommentaren om problemerne med overophedning af økonomien og mener i den forbindelse, at de reviderede tal for betalingsbalance-overskuddet for 1996, der viser en stigning til 12,3 mia. kr. fra først 10,9 mia. kr., dæmper frygten for, at det relativt lave betalingsbalanceoverskud er ved at forsvinde.
Det vurderes, at debatten om overophedning af økonomien dog næppe forstummer på grund af de forbedrede tal.
- De seneste månedlige handels-og betalingsbalancetal fra januar er ikke specielt imponerende. Overskuddet på betalingsbalancen er næsten halveret til 3,8 mia. kr. fra et overskud på 6,1 mia. kr. i januar 1996, skriver Unibank Markets.
Den overraskende lave inflation på 1,7 pct. i marts efter en inflation på 2,2 pct. i februar tilskriver Unibank Markets udviklingen i fødevarepriserne, i energipriserne og en noget mindre stigning i beklædning og fodtøj, end der kunne ventes.
- Carl Johan Corneliussen (+45) 33 96 96 57.
(c) Reuters Limited 1997.
