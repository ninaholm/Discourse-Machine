Stort fondsafkast gav Morsø Bank godt halvår.

KØBENHAVN, 31 juli (Reuter) - En overraskende stor gevinst fra posten med kursreguleringer af værdipapirer gav Morsø Bank et godt første halvår, fremgår det af regnskabet, der blev offentliggjort torsdag.
Banken på Mors kom gennem årets første seks måneder med et resultat før skat på 12,6 mio. kr. Det er knap 30 pct. bedre end i den tilsvarende periode sidste år, hvor resultatet var 9,8 mio. kr. Kursreguleringer på 5,6 mio. kr. var hele fire mio. kr. højere end sidste år.
- Hvilket er overraskende på baggrund af de to foregående regnskabsårs betydelige kursstigninger. Bankens obligationsbeholdning består af korte og mellemlange obligationer med en gennemsnitlig kursrisikofaktor på ca. 3 og en effektiv rente på beholdningen på 5,15 pct., skriver ledelsen i regnskabet.
Banken har kun oplevet en stigning på 2,3 pct. i udlån, så de nu udgør 558 mio. kr.
- Vort regnskab er præget af, at vi som lokal bank arbejder i et stagnerende marked med faldende befolkningsunderlag, men samtidig af stor stabilitet. Som følge heraf har banken besluttet at åbne en filial i Thisted under navnet Thisted Bank, fremgår det af regnskabet.
Filialen i Thisted ventes klar den 1. oktober i år, og regnskabet for 1997 vil derfor være præget af udgifter til etablering. Men banken fastholder hidtidige forventninger om et resultat før skat og kursreguleringer på ca. 18 mio. kr. i hele 1997.
- Ole Mikkelsen (+45) 33 96 96 54.
(c) Reuters Limited 1997.
