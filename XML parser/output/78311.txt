UDSIGT TIL POSITIVT AKTIEMARKED, LILLE AKTIVITET.

KØBENHAVN, 16 december (Reuter) - Der er udsigt til en positiv start på aktiemarkedet, dog uden den helt store omsætning, vurderer en handler.
- Dollaren og obligationerne ligger godt her til morgen, men markederne er stadigvæk nervøse overfor udviklingen i USA. Volatiliteten på det amerikanske aktiemarked spreder sig til Europa og dermed også til os. Vi slutter nok dagen lige over de 130, siger han.
Fredag sluttede KFX-indekset 1,29 point lavere i 129,35, mens december futuren faldt 1,75 point til 129,25.
I USA sluttede DJII stort set uændret i 6.304,87.
Novo Nordisk blev fredag udsat for profittagning og sluttede 40 kr. lavere i 1.050. I USA sluttede aktien omregnet i 1.055.
FLS måtte ligeledes indkassere et større kursfald og sluttede 20 kr. lavere i 740. ISS var med en omsætning på knap 278.000 stk aktier det mest handlede KFX-papir. Rengøringskoncernen blev handlet tre kr. ned til 159.
Chemitalic nedjusterede fredag forventningerne til regnskabsåret 1996/97, hvilket ikke blev særlig positivt modtaget af aktiemarkedet. Kursen på aktien droppede 15 kr. til 157.
(c) Reuters Limited 1996.
