CT/Bass-fusion afgøres i nær fremtid - talsmand.

KØBENHAVN, 10 juni (Reuter) - Det britiske handels-og industriministerium ventes at godkende eller forkaste planerne om en fusion af bryggerigruppen Bass og det af Carlsberg halvtejede bryggeri, Carlsberg-Teteley (CT), i den nærmeste fremtid, oplyser en pressetalsmand fra ministeriet tirsdag.
- Jeg kan ikke komme nærmere ind på en dato for offentliggørelsen eller udfaldet af ministerens afgørelse. Ministeren overvejer stadigvæk sagen, men vi venter en afgørelse i den nærmeste fremtid, siger talsmanden.
Talsmanden tilføjer, at afgørelsen først vil tilgå London Stock Exchange og derefter vil ministeriet udsende en pressemeddelse med afgørelsen.
Carlsberg-Tetley ejes ligeligt af Bass og Carlsberg. Bass ønsker at overtage hele Carlsberg-Tetley mod en aktiepost til Carlsberg på 20 pct. i Bass-gruppen.
De britiske monopolmyndigheder har den 24. marts i år afgivet sin indstilling til det britiske handels-og industriministerium.
Det er nu op til den nye handels-og industriminister, Margaret Beckett, at træffe en afgørelse i sagen.
Flere udenlandske finanshuse har udtrykt frygt for, at Margaret Beckett ikke vil godkende fusionen på de nuværende betingelser, og at Bass derfor vil springe fra aftalen.
Godkendelsen af fusionen mellem de to bryggerier har været undervejs siden offentliggørelsen af aftalen den 25. august 1996.
- Jørn Nurkka (+45) 33 96 96 55.
(c) Reuters Limited 1997.
