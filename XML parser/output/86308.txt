DS forsøger at forbedre tal for udenrigshandel.

KØBENHAVN, 6 august (Reuter) - Danmarks Statistik iværksætter nu en række initiativer for at forbedre kvaliteten af statistikken for udenrigshandel. Det statistiske kontor har haft problemerne med handelstallene siden indførelsen af EF&apos;s indre marked i 1993, hvor statistikken over handlen med andre EU-lande, blev baseret på virksomhedernes egne indberetninger.
I 1997 vil rykkerproceduren over for virksomhederne blive skærpet, ligesom fejlretningen vil blive intensiveret. Samtidig vil indberetningerne blive sammenkørt med de oplysninger, der er afgivet til industriens ordre-og omsætningsstatistik. Det fremgår af et notat fra udenrigshandelskontoret i Danmarks Statistik.
Ifølge notatet konstaterer Danmarks Statistik hver måned ca. 20.000 såkaldte absolutte fejl, hvor der er tale om fejl i varekoder og manglende udfyldelse af rubrikker. Derudover er 10-12 personer hos Danmarks Statistik hver dag beskæftiget med at rette sandsynlige fejl, hvor de indberettede værdier forekommer lidet sandsynlige.
Derudover rykkes ca. 15 pct. af virksomhederne for oplysninger hver måned.
Danmarks Statistik vurderer i notatet, at kvaliteten af den danske udenrigshandelsstatistik er på højde med statistikkerne i andre lande. I forhold til Nationalbankens valutastatistik, konkluderer Danmarks Statistik, at en sammenligning indikerer, at både importen og eksporten kan være undervurderet hos Danmarks Statistik. Derfor &quot;er konsekvensen for kvaliteten af opgørelsen af handelsbalancen beskeden&quot;.
- Stig Ørskov Pedersen (+45) 33 96 96 59.
(c) Reuters Limited 1997.
