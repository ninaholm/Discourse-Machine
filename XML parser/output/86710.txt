K afviser FRP-aftale inden VK-regering - Møller.

KØBENHAVN, 14 august (Reuter) - Den konservative leder Per Stig Møller afviser torsdag over for Reuters Finans, at der bliver tale om en aftale med Fremskridtspartiet (FRP), endsige forhandlinger med partiet, inden en eventuel VK-regering dannes efter valget. Også selvom det så måtte resultere i en ny regeringsperiode for Nyrups socialdemokrater trods stort borgerligt flertal i Folketinget.
- Hvis FRP&apos;s krav skal tages for troende, betyder det, at en borgerlig stemme på FRP bliver en stemme på Nyrup. Der bliver ingen forhandlinger med FRP, for en kommende VK-regering vil ikke under nogen omstændighed lade sig binde til FRP eller til noget andet parti via en håndfæstning, men stå helt frit i forhold til alle, siger Per Stig Møller.
De to meningsmålinger i sidste weekend, der var de første efter sommerferiepioden, viste, at der i et nyvalgt folketing vil blive borgerligt flertal, uden at man tæller stemmerne fra CD og de radikale med. Greens i Børsen viste 50,8 pct. mod 46,6 pct. til resten, mens Sonar i Jyllands-Posten havde 49,3 pct. mod 48,9 pct.
Hvis FRP trækker sig ud af kampen om regeringsmagten, bliver CD ifølge de to målinger tungen på vægtskålen.
Per Stig Møller siger til Reuters Finans, at de konservative i en kommende VK-regering ønsker at genoptage det tidligere tætte samarbejde med CD og de radikale. Det er grunden til hans invitationer over for de radikale i de seneste dage.
- Inderst inde ved de radikale jo godt, hvad der skal til. De kan ikke få gennemført deres tanker om en velfærdsreform sammen med Socialdemokratiet. En VK-regering holder døren åben for dem, ja stolen er klar til et samarbejde med os efter valget, siger den konservative leder.
Han afviser, at VK vil udelukke FRP og Dansk Folkeparti fra indflydelse efter valget, men bekræfter, at VK primært ønsker samarbejde med CD og de radikale, og at Socialdemokratiet på den måde bliver en naturlig forhandlingspartner.
- På samme måde som VK er parat til at vælte Nyrup-regeringen, så snart der er mulighed for det, er vi indstillet på at have et konstruktivt samarbejde med Nyrup kørende. Vi søger indflydelse, hvor vi kan få det. Og vælter regeringen, når der er en realistisk mulighed, siger Per Stig Møller til Reuters Finans.
- Erik Matzen (+45) 33 96 96 51.
(c) Reuters Limited 1997.
