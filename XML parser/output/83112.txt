Thrige-Titan-salg lavere end ventet i 1 kvt.

KØBENHAVN, 29 april (Reuter) - Thrige-Titan fastholder sine forventninger for 1997, mens omsætningen i de første tre måneder har været lavere end ventet. Det fremgår af referatet fra generalforsamlingen mandag.
- Ordreindgangen for første kvartal følger de lagte planer, medens omsætningen er lavere end forventet, skriver Thrige-Titan.
For året 1997 som helhed fastholdes prognosen fra årrsregnskabsmeddelelsen, der lød på en omsætning og resultat på niveau med 1996.
I 1996 havde Thrige-Titan en omsætning på 761 mio. kr. og et nettoresultat på 17 mio. kr.
- Redaktionen (+45) 33 96 96 56.
(c) Reuters Limited 1997.
