Crisplant-drift fortsat presset i 1 hlv 96/97.

KØBENHAVN, 29 april (Reuter) - Crisplant Industries har fortsat problemer med driften. I første halvår var den primære indtjening således negativ for begge selskabets store divisioner, ATS og LPG. Det fremgår af en regnskabsmeddelelse tirsdag.
For transport-og sorteringssystemerne, ATS er der imidlertid tale om en forbedret lønsomhed i forhold til samme periode sidste år, men den primære drift var fortsat negativ med 21 mio. kr.
- Forbedringen skyldes en stigende dækningsgrad i andet kvartal samt besparelser i de faste omkostninger, skriver Crisplant.
Denne forbedring mere end opvejes af resultatnedgangen for gasfyldesystemerne, LPG, der nu viser et underskud på driften på en mio. kr. mod et plus året før på 13 mio. kr.
- Årsagen til resultatnedgangen er en betydelig nedgang i omsætningen samt en lavere dækningsgrad i første kvartal, skriver Crisplant.
Det samlede underskud på driften for første halvår 1996/97 udgør herefter 21,4 mio. kr. mod 19,3 mio. kr. i samme halvår året før. Det er dog en markant forbedring fra andet halvår 1995/96, der viste et driftsunderskud på næsten 80 mio. kr.
Efter det overraskende store underskud i 1995/96 har ledelsen i Crisplant startet et større arbejde med at effektivisere driften. Dette arbejde forløber planmæssigt, anfører selskabet, der nu beskæftiger ca. 770 medarbejdere efter en større reduktion i starten af året.
Crisplant venter et beskedent overskud for hele 1996/97.
- Søren Linding Jakobsen (+45) 33 96 96 53.
(c) Reuters Limited 1997.
