BRITISK STRAMNING VIL PRESSE DANSKE RENTER - UNI.

KØBENHAVN, 30 oktober (Reuter) - Forhøjelsen af Bank of England&apos;s styrende pengemarkedsrente med 0,25 pct.point til 6,00 pct. vil presse de korte danske obligationer. Det vurderer obligationsanalytiker Klaus Dalsgaard fra Unibank Markets over for Reuters Finans.
- Den logiske følgeslutning af den engelske rentestramning er, at perioden med rentesænkninger er slut, og da Danmark og Norge efter England er længst fremme i konjunkturforløbet, må disse landes obligationsmarkeder være de mest udsatte, vurderer Klaus Dalsgaard.
Han tilføjer, at den engelske rentestramning ikke umiddelbart vil få betydning for den danske pengepolitik, der i langt højere grad er styret af udviklingen i den danske kronekurs.
- Så længe den danske krone holder sig stærk over for D-marken, vil de ledende rentesatser formodentlig ikke blive strammet. Men Bank of England&apos;s renteforhøjelse understøtter klart den seneste tids tendens til en fladere rentekurve med specielt pres på det et-to-årige segment, pointerer Klaus Dalsgaard.
Den engelske rentestramning kan komme til at sætte det danske obligationsmarked i et helt andet internationalt perspektiv, da den relativt høje økonomiske vækst i Danmark og Norge antyder, at den næste rentestramning kan komme fra en af de to landes centralbanker.
- Det kan give et tilbagesalg af danske kroneobligationer fra udlandet, men effekten vil formentlig blive moderat, da de udenlandske investorer i langt højere grad er eksponeret i den lange ende af det danske obligationsmarked, siger Klaus Dalsgaard.
Unibank Markets vil ikke udelukke, at Nationalbanken strammer sine renter før den tyske Bundesbank. Men Klaus Dalsgaard anfører, at den tyske Bundesbank siden 1970 har gennemgået fire rentecykler, og den gennemsnitlige periode mellem den sidste rentenedsættelse og den efterfølgende renteforhøjelse har været ti måneder.
- Men perioden kan med de nuværende konjunkturer nemt blive længere end ti måneder, siger Klaus Dalsgaard, der tidligst forventer en tysk renteforhøjelse medio 1997.
Unibank Markets anbefalede så sent som i denne uges renteanalyse sine kunder at sælge korte danske obligationer. (/slj).
(c) Reuters Limited 1996.
