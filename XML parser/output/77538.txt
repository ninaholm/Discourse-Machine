AAMUND KRITISERER EMISSIONSBANKERS KURSPOLITIK.

KØBENHAVN, 14 november (Reuter) - Emissionsbankerne bør ved en børsintroduktion ikke sætte kursen for lavt for at kunne tilgode se sine egne kunder, mener NeuroSearchs bestyrelsesformand, Asger Aamund.
- Generelt er emissionsbankerne dygtige til at fastlægge en prisramme, men på den anden side vil de også gerne have en aktie, der en nem at sælge. Og de vil også meget gerne kunne hviske deres bedste kunder i øret, at her kommer en aktie, som endnu er billig, men som har et betydeligt vækstpotentiale, sagde Asger Aamund i et indlæg ved kåringen af årets vækstvirksomhed i København.
Asger Aamund mener ikke, at det er børsdebutanten som skal finansierer denne service fra bankerne.
- Det skal efter min erfaring ofte lægges et betydeligt pres på bankerne for at løfte emissionskursen op på et mere acceptabelt niveau end det, bankerne først forslår, fortsatte han.
(c) Reuters Limited 1996.
