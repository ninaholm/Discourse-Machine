ICOPAL ÆNDRER IKKE VED KØBSOVERVEJELSER - ADM DIR.

KØBENHAVN, 28 februar (Reuter) - Icopal ændrer ikke på sine overvejelser om at byde på Phønix Contractors, selvom bestyrelsen i en fondsbørsmeddelelse kalder Icopals udmelding for &quot;fjendtlig&quot; og &quot;uacceptabel&quot;.
Det siger Icopals adm. direktør, Hans C. Andreasen til Reuters Finans sent fredag.
- Jeg tror ikke, at det får os til at stå af. Men jeg kan jo ikke sige, hvad bestyrelsen bestemmer sig for. Men, nej, det vil vi ikke, siger Hans C. Andreasen.
Han tilføjer dog, at han tager Phønix-bestyrelsens melding til efterretning.
- Vi er godt klar over, at Phønix&apos; bestyrelse er sur over det her. Men jeg synes, det er forkert, når Phønix-bestyrelsen siger, det vil ødelægge virksomheden, at sagen trækker ud. Det er vildt overdrevet. Der sker ikke andet, end at der kommer en periode, hvor de (medarbejderne, red.) ikke ved, om de købt eller solgt, siger han.
- Bestyrelsen (i Phønix, red.) har allerede besluttet, at de vil have solgt Phønix til Rieber med alle midler. Men det jo ikke dem, der bestemmer det. Det er aktionærerne, og de vil sandsynligvis sælge til dem, der giver den bedste pris, siger Hans C. Andreasen.
(c) Reuters Limited 1997.
