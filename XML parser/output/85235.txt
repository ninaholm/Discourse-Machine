Presserunde - Erhverv mandag 30 juni.

Reuters står ikke inde for avisartiklernes nøjagtighed 1) Det britiske lavprisluftfartsselskab Debonair overvejer at gå SAS yderligere i bedene med flyvninger mellem Göteborg og europæiske storbyer. Debonair planlægger endvidere at blive børsnoteret, hvorved kapitalen kan benyttes til yderligere udvidelser af aktiviteten. (Børsen side 7)
2) Carlsberg vil i dag meddele en del af de ansatte på sine engelske bryggerier, at der inden for det næste år skal afskediges op imod halvdelen af de 3.900 ansatte. Stramningerne skal ses i lyset af, at Carlsberg ikke kunne gennemføre en påtænkt britisk fusion. Carlsberg venter at lukke to ud af fem fabrikker i England - uden en sådan handling vil indtjeningen på markedet ikke kunne opretholdes. (Børsen side 4, Erhvervs-Bladet side 2)
3) Det danske firma, Intra Development, som har udviklet et specielt intelligent bilbatteri, har besluttet at gå på den svenske børs. Inden for ni måneder skal det nye produkt introduceres på markedet. (Børsen side 3)
4) Trafikminister Bjørn Westh (S) har brudt statsrederiet Scandlines&apos; monopol på Østersøen. Det norske rederi Eidsiva har netop fået Trafikministeriets tilladelse til at indsætte konkurrerende færger på overfarten mellem Rødby og Puttgarden. Monopol-bruddet kan kun realiseres under visse betingelser, som også Scandlines i længere tid har fastholdt. Betingelserne viser, at ministeriet har accepteret Scandlines&apos; argumentation om, at begge rederier ikke kan operere fra det eksisterende havneanlæg. (Jyllands-Posten Erhverv &amp; Økonomi side 1)
5) Politisk tradition. Så enkel synes forklaringen at være på, at danske virksomheder ikke skal betale i dyre domme for guldnumre - telefonnumre, som enhver kan huske, første gang man hører dem. Guldnumrene kunne ellers blive en givtig forretning for telefonselskaberne. &quot;Der er tale om en kultur fra monopol-tiden,&quot; siger en Tele Danmark-chef. &quot;Det er millioner værd for en virksomhed at have et let genkendeligt telefonnummer,&quot; siger en reklamemand. (Jyllands-Posten Erhverv &amp; Økonomi side 2)
6) Det er ikk&apos; så ring&apos; endda! Det er konklusionen på en analyse af Fiskebranchens kampagne for at få folk til at spise mere fisk. Kampagnen &quot;Fisk hver uge. Det er der ingen ben i...&quot; har nu løbet et år i både TV-reklamer og annoncer, og humoren har øjensynligt gjort mere for branchen end årtiers forsøg på at overbevise børn og voksne om at fisk er sundt. Før kampagnen sagde en ud af fire husstande, at de fik fisk mindst en gang om ugen. Nu er der ifølge Dansk Markedsanalyse fisk på bordet hos 35 pct. af husstandene. (JP Erhverv &amp; Økonomi side 3)
(Presserunden er udarbejdet af Finansinformation).
(c) Reuters Limited 1997.
