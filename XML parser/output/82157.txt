Topdanmark-ledelse endnu ikke tilfreds med res.

KØBENHAVN, 1 april (Reuter) - Selv om overskuddet i Topdanmark koncernen steg betragteligt i 1996 i forhold til året før, så er ledelsen i landets tredjestørste forsikringsselskab endnu ikke tilfreds, fremgår det af årsregnskabet, der blev offentliggjort tirsdag.
- Selv om resultatniveauet med en egenkapitalforrentning på 9,8 pct. nærmer sig det ønskede, kan resultatet endnu ikke betegnes som fuldt tilfredsstillende, hedder det i regnskabet, der viste et overskud på 272 mio. kr. mod 26 mio. kr. i 1995.
Når der korrigeres for ekstraordinære forhold, er det ordinære resultat steget til 273 mio. kr. fra 130 mio. kr. Det er først og fremmest hensættelser, der er årsag til, at ledelsen ikke er helt tilfreds.
- Topdanmark har foretaget en styrkelse af hensættelserne, hvilket har medført, at resultatet af skadeforsikrings-forretningen ikke har nået et tilfredsstillende niveau, hedder det i regnskabet.
Det forsikringstekniske resultat er faldet til minus 30 mio. kr. i 1996 fra et plus på 50 mio. kr. året før.
- Tilbagegangen skyldes, at hensættelserne i 1996 er styrket med 51 mio. kr. i forhold til 1995, hedder det i regnskabet.
(c) Reuters Limited 1997.
