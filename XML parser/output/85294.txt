ØMU-programmet under nyt EU-formandsskab drøftes.

KØBENHAVN, 1 juli (Reuter) - EU&apos;s finansministre skal mandag under det nye luxembourgske formandsskab fortsætte diskussionen om en fælles valutapolitik over for tredje lande, når Euro&apos;en er etableret fra 1999. Desuden fortsættes diskussionen om en koordineret økonomisk politik i EU, oplyser afdelingschef i Økonomiministeriet Jens Pagter Kristensen tirsdag.
Formandsskabet ventes i denne uge at fremsende et skriftligt arbejdsprogram til medlemslandene, som økonomiminister Marianne Jelved kan gennemgå mundtligt for Folketingets Europaudvalg ved mødet fredag.
Med særlig spænding afventes, hvordan det luxembourgske formandsskb vil tackle kravene fra en række lande om beskatning af kaptalafkast, for at imødegå unfair konkurrence mellem medlemslandene. Her har Luxembourg som eneste EU-land hårdnakket fastholdt sit ret til helt at kunne undlade beskatning.
Blandt andre emner bliver en finansieringsreform af EU&apos;s programmer, når EU som ventet udvides med en række østeuropæiske lande.
Ecofin-ministrene ventes mandag at uddele ros til Italien, fordi det har fremlagt et revideret konvergensprogram, sådan at Italien mener at kunne opfylde kravet i 1997 om et budgetunderskud på højst tre pct. af BNP. Men da kravet ifølge programmet opfyldes bl.a. ved en række engangsindtægter, ventes ministerrådet at minde Italien om samme problemstilling i 1998, vurderede Jens Pagter Kristensen.
- Erik Matzen (+45) 33 96 96 51.
(c) Reuters Limited 1997.
