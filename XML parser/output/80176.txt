FORTSAT DANSK VÆKST I 1997 - EU.

KØBENHAVN, 13 februar (Reuter) - Den gunstige udvikling, som har kendetegnet dansk økonomi i 1996, vil fortsætte i 1997, skriver EU i sin årlige økonomiske rapport, der blev offentliggjort torsdag.
- Nettoeksporten bliver styrket som følge af vækst-accelerationen på nogle af Danmarks vigtigste eksportmarkeder, mens den hjemlige efterspørsel vil eksplodere pga. reallønsstigninger, stigende priser og lavere renter, hedder det i rapportens afsnit om Danmark.
De lovende ord bygger på de forventninger for den danske økonomi, som EU-Kommissionen offentliggjorde i november i fjor.
De lyder på en vækst i BNP på 3,1 pct., en arbejdsløshed på 6,0 pct. af arbejdsstyrken, en inflation på 2,4 pct. og et overskud på betalingsbalancen på 1,1 pct. af BNP.
EU-kommissionen skriver, at både det offentlige og private forbrug har haft en positiv indvirkning på aktiviteten i 1996. Det stigende offentlige forbrug har især skubbet til aktiviteten gennem en voksende offentlig sektor.
- Det private forbrug blev understøttet af en ret høj reallønsstigning. Desuden styrkede den faldende ledighed forbrugernes tillid til økonomien, skriver kommissionen.
- Morten Bonde Pedersen (+45) 33 96 96 51.
(c) Reuters Limited 1997.
