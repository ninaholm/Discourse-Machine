KOCH GÅR EFTER KØBERBANKER I SELSKABSTØMMERSAG.

KØBENHAVN, 29 januar (Reuter) - Staten er parat til at sagsøge køberbanker, som har medvirket til selskabstømning, hvis sælgerne ikke kan betale. Men staten har sværere end sælgeren ved at bevise, at advokater og revisorer har medvirket, sagde skatteminister Carsten Koch efter et samråd om selskabstømning i Folketingets skatteudvalg.
- Vi går først og fremmest efter sælgerne, som har pengene. Vi er som det helt afgørende interesseret i at få så mange penge hjem som muligt. Hvis de ikke har penge, og sagen i øvrigt taler for, at man kan gå til for eksempel køberbankerne, så er vi også parat til det, sagde skatteministeren ifølge Ritzaus Bureau efter mødet.
Efter Højestrets dom over Satair har anklagemyndigheden udvalgt godt 15 prøvesager, som er berammet i år. Den første retssag er berammet til februar, oplyste skatteministeren. (/Reuter).
(c) Reuters Limited 1997.
