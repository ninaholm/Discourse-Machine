USA-SALG IKKE INDFRIET FORVENTNINGER - COLOPLAST.

KØBENHAVN, 14 november (Reuter) - Coloplast-koncernens salg i USA har ikke for alle produkter levet op til forventninger, men en stærk udvikling i Europa sikrer en samlet vækst i omsætningen på 17 pct., fremgår det af en selskabets årsregnskab torsdag.
- Salget af produkter inden for hudpleje har dog udviklet sig mindre tilfredsstillende. For at fremme salget vil en række nye produkter blive lanceret i 1996/97, skriver Coloplast.
Den amerikanske salgsorganisation har gennemgået flere ændringer, som forventes at føre til øget vækst i 1996/97.
Coloplast kom ud af 1995/96 med et driftsoverskud på 260 mio. eller mindre end selskabet havde forventet.
Omsætningen er trods en ugunstig udvikling i valutakurserne steget 17 pct. til 1.975 mio. kr. mod 16 pct. sidste år. I begge år har omsætningsudviklingen været positivt påvirket af købet af Sween i USA i starten af 1995. Når der korrigeres herfor er salgsstigningen på 15 pct.
- Når det alligevel er lykkedes at nå en samlet vækst på 17 pct., skyldes det den gode vækst i Europa og på de oversøiske markeder, skriver Coloplast.
I Europa er omsætningen steget med ca 15 pct., hvilket er mere end Coloplast forventede. Væksten skyldes øget afsætning af produkter indenfor alle områder, samtidig med at alle markeder har haft vækst. Her er det især udviklingen på det tyske marked, der har været tilfredsstillende, påpeger Coloplast.
Omsætningen har været positivt påvirket af nye produkter, der blev introduceret sidste år.
- Færre nyintroduktioner forventes at lede til en lidt mindre vækst i 1996/97 end i året forud, skriver Coloplast.
For 1996/97 forventer Coloplast en stigning i omsætning på ca. 15 pct. Det er koncernens målsætning at nå en omsætning i år 2000 på tre mia. kr. (/slj).
(c) Reuters Limited 1996.
