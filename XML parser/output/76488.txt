FARE FOR LØNHOP PGA UENS OK-LÆNGDE - MINISTERIUM.

KØBENHAVN, 24 september (Reuter) - I Finansministeriet ser man en risiko for, at en lønspiral sættes i gang ved de næste overenskomstforhandlinger i 1997. Det fremgår af ministeriets nye analyse af lønudviklingen &quot;Lønpolitik &apos;96&quot;, som er udsendt tirsdag.
Finansministeriet begrunder sin frygt med, at Dansk Industri og CO-Industri i 1995 indgik en treårig overenskomst mod normalt to. Det betyder, at det ikke bliver hele arbejdsmarkedet, der skal forhandle løn næste år.
- Den faseforskydning af overenskomstforhandlinger på de forskellige delarbejdsmarkeder, der hermed er opstået, kan indebære en risiko for, at der igangsættes en &quot;løn-løn&quot; spiral, hvor lønmodtagergrupperne på de forskellige områder på skift vil søge at bruge hinanden som løftestang. Denne risiko er særligt udtalt under en konjunkturopgang, hvor arbejdsmarkedet i forvejen kan komme under pres, vurderer ministeriet.
Lønpolitik &apos;96 er tænkt som et oplæg til debatten om de kommende overenskomstforhandlinger på det statslige område.
Og netop risikoen for en lønspiral bør indgå i parternes overvejelser, når de atter sætter sig til forhandlingsbordet, mener finansminister Mogens Lykketofts ministerium.
Samtidig manes der til beherskede krav om en højere løn. Det begrundes bl.a. med, at den danske lønkonkurrenceevne i forhold til udlandet er forringet gennem de senere år.
- For at sikre en god udvikling i konkurrenceevnen, parallelitet med de EU-lande, der har den laveste inflation, og en fast valutakurs er det afgørende, at lønudviklingen i Danmark i de næste par år igen bringes på niveau med lønudviklingen i udlandet, skriver ministeriet.
Ifølge Økonomisk Oversigt fra august forventer Økonomiministeriet en lønudvikling herhjemme på fire pct. i både 1996 og 1997, mens der i EU som helhed ventes lønstigninger på 3,1 pct. i hvert af de to år. Tyskland spås i den sammenhæng en lønudvikling på 2,6 pct. i år faldende til 2,4 pct. i 1997.
Ifølge Lønpolitik &apos;96 har lønudviklingen for offentlige og privatansatte været noget nær den samme de sidste 10 år.
Finansministeret påpeger, at trods de forholdvis beskedne lønstigninger i 1996 har der været tale om en forbedring af de statsansattes realløn på 1,5 pct.
Også efter lønforhandlingerne næste år, kan der blive tale om en forbedret realløn trods små lønforhøjelser, mener ministeriet og henviser til, at der ventes en inflation på 2,3 pct. næste år.
- Også hvis lønudviklingen ligger i underkanten af resultatet fra overenskomstforhandlingerne i 1995, vil der altså være udsigt til en yderligere fremgang i reallønnen i 1997, hedder det. (/uha).
(c) Reuters Limited 1996.
