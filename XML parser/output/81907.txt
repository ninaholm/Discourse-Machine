Frasalg og vigende markeder trak ned i KILs 96-res.

KØBENHAVN, 21 marts (Reuter) - Rederiet Knud I Larsen (KIL) kom ud af regnskabsåret 1996 med en nedgang i den primære drift på knap 68 pct. til 23,8 mio. kr. fra 73,6 mio. kr. året før. Nedgangen i resultatet skyldes bl.a. frasalg og vigende markeder, fremgår det torsdag af årsregnskabet.
- Faldet i resultatet skyldes frasalg af enheder i 1. halvår 1996, vigende markeder samt en lavere gennemsnitlig kurssikring af USD end i 1995, skriver ledelsen i regnskabet.
Rederiet omsatte i 1996 for 703 mio. kr. mod 598 mio. kr. året før. Omsætningen fordeltes med 47 pct. på Kemikalietankdivisionen, 46 pct. på Containerdivisionen og syv pct. på Gastankdivisionen.
Ved årets udgang disponerede rederiet over 46 skibe, heraf tre i management. Flåden bestod af 23 kemikalietankere, 17 containerfeedere og seks gastankere.
KIL forventer for 1997 et bruttoresultat af skibsdrift før avance ved salg af skibe noget over det i 1996, fremgår af regnskabet.
- På basis af det nuværende fragtmarked og en kurssikring af året cash flow i USD til godt seks kr. DKK/USD forventer Rederiet et bruttoresultat af skibsdrift før avance ved salg af skibe noget over det i 1996 opnåede, skriver KIL.
- Jørn Nurkka (+45) 33 96 96 55.
(c) Reuters Limited 1997.
