SAS-KONKURRENT FIK REKORDRESULTAT TRODS DYR BENZIN.

LONDON, 10 februar (Reuter) - British Airways Plc (BA), SAS&apos; ærkerival i det europæiske luftrum, fik i de første tre kvartaler af 1996/97 et rekordoverskud før skat på 583 mio. GBP. Resultatet kom i stand med hjælp fra øget trafik og omkostningsbesparelser, mens stigende brændstofpriser belastede driften.
Tredje kvartal 1996/97 (oktober-december 1996) var et klart eksempel på dette, da overskuddet før skat udgjorde 113 mio. GBP mod 104 mio. GBP i samme kvartal sidste år, mens indtjeningen fra driften faldt til 131 mio. GBP fra 152 mio. GBP.
Det britiske luftfartsselskab oplyste samtidig, at driftsoverskuddet ville være steget med 23 pct. i perioden, hvis brændstofpriserne var steget med 33 pct. Resultatet afspejlede således &quot;flere passagerer og fragt med fortsat fokus på omkostningseffektivitet&quot;, som selskabet skriver.
Samtidig med at British Airways fremlagde sine regnskabstal mandag, er selskabet gået i offensiven for at få solgt sine billetter i april måned med et tilbud om to billetter til en billets pris. Tilbuddet gælder kun i denne uge og til 70 destinationer. (/slj/Reuter).
(c) Reuters Limited 1997.
