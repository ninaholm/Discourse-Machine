SVÆRT AT SE LØNNINGER BEDRE KONKURRENCEEVNE - LP.

KØBENHAVN, 5 februar (Reuter) - De lokale pengeinstitutter har svært ved at se, hvordan de igangværende overenskomstforhandlinger på arbejdsmarkedet vil kunne forbedre konkurrenceevnen, fremgår det af en prognose fra foreningen Lokale Pengeinstitutter.
- Lønningerne er steget med godt fire pct. i 1996, og i 1997 ventes lønstigningen at blive endnu højere - omkring 4,5-4,7 pct. Det er derfor svært at se, at lønforhandlingerne skulle kunne forbedre konkurrenceevnen, skriver de lokale pengeinstitutters forening.
Men foreningen hæfter sig ved, at svækkelsen af den danske krone kan medføre, at lønkonkurrenceevnen ikke er blevet svækket.
- De danske lønstigninger overstiger de udenlandske med ca. et pct.point, hvorved der er risiko for, at lønkonkurrenceevnen bliver forværret, medmindre den effektive kronekurs falder yderligere. Det er netop faldet i den effektive kronekurs på omkring en pct., der i 1996 har medført, at lønkonkurrenceevnen ikke er svækket, på trods af at de indenlandske lønstigninger overstiger de udenlandske, hedder det i prognosen.
I Den Danske Bank fastholder man med det nuværende kendskab til overenskomstforhandlingerne bankens forventning om en real vækst i industriens timelønninger i år og til næste år på ca. 3,5 pct. (/eep).
(c) Reuters Limited 1997.
