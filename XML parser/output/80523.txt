Braathens SAFE vil have 25 pct af Oslo-Stockholm.

STOCKHOLM, 21 februar (Reuter) - Det norske flyselskab Braathens SAFE venter en pæn vækst på ruten Oslo-Stockholm i 1997, og planlægger at sikre sig en stor del af den øgede trafik. Det sagde selskabets adm. direktør, Erik G. Braathen, på et pressemøde fredag.
Målsætningen er, at komme op på en markedsandel på 25 pct. indenfor de næste 12-18 måneder. I dag har Braathens en markedsandel på 14 pct.
- Indenfor de næste 12-18 måneder har vi en målsætning om at nå en markedsandel på 25 pct., sagde Braathen på mødet.
Det norske selskab gik i slutningen af 1996 ind på den attraktive rute mellem de to skandinaviske hovedstæder, og udfordrede dermed SAS, der hidtil havde været enerådende på ruten. På en anden rute i den nordiske hovedstadstriangel, Stockholm-København, vil Maersk Air og Finnair fra slutningen af april tage kampen op med det statskontrollerede flyselskab.
SAS vurderer selv, at konkurrencen fra Braathens SAFE ikke har betydet tab af passagerer på ruten.
Braathens SAFE købte tillige i 1996 halvdelen af det svenske indenrigsselskab Transwede. Nordmændene tror på balance i det svenske flyselskaregnskab, der i 1996 havde et underskud på 31,6 mio. SEK.
Braathens SAFE havde i 1996 et overskud efter skat på 87 mio. NOK mod 205 mio. NOK. Transwede indgår i regnskabet fra den 1. september 1996.
- Søren Linding Jakobsen (+45) 33 96 96 53
- Jørn Nurkka (+45) 33 96 96 55.
(c) Reuters Limited 1997.
