Mobilselskaber vil forhandle om maste-udnyttelse.

KØBENHAVN, 6 maj (Reuter) - De fire mobilselskaber, som opererer på det danske marked fremover, vil i de kommende måneder forhandle sig frem til en ordning, der giver alle selskaberne adgang til de eksisterende danske sendemaster.
Det sker for at undgå, at politikerne vedtager en mastelov, der ikke tager tilstrækkelig hensyn til telebranchen, siger direktør i Telekommunikations-industrien i Danmark (TI), Ib Tolstrup, til Reuters Finans.
I dag ejer kun Sonofon og Tele Danmark deres egne master. Men senere i år ventes også svenske Telia og franske Mobilix at tilbyde mobiltelefoni til danskerne.
Sammen med de to etablerede selskaber blev de to operatører i marts tildelt licenser til det nye DSC 1800 mobiltelefon-sendenet.
En telelovpakke, som udstikker rammerne for et liberaliseret telemarked, blev fremlagt på regeringens ministermøde i dag af forskningsminister Jytte Hilden og ventes vedtaget inden sommerferien.
Ifølge forksningsministerens oprindelig oplæg skulle lovpakken bl.a. rumme en mastelov, der udstikker regler for, hvordan Tele Danmark og Sonofon skal give de nye operatører adgang til deres sendemaster. Men efter modstand fra Venstre måtte regeringen fredag i sidste uge udelade masteloven fra telelovpakken.
Nu har forskningsministeren istedet lagt maste-spørgsmålet over til miljøminister Svend Auken, der i løbet af efteråret vil fremsætte forslag til en fordeling af den nuværende mastekapacitet under hensyntagen til den gældende miljø-lovgivning.
Det vil mobil-operatørerne gerne undgå. Derfor forsøger branchen at komme miljøministeren i forkøbet ved at forhandle sig til rette om en udnyttelse af den nuværende mastekapacitet, siger Ib Tolstrup.
- Man kan godt sige, at vi prøver at komme miljøministeren i forkøbet for at undgå en stram miljø-regulering, som ikke tager hensyn til telebranchen, siger han.
Det udkast til en mastelov, som forskningsministeren måtte droppe, indeholdt en bestemmelse om, at staten kan ekspropriere eksisterende mastekapacietet af hensyn til den frie konkurrence. Og det var netop ekspropriations-bestemmelsen, Venstre modsatte sig.
- Når masteloven ikke kom med i lovpakken, må de nye mobilselskaber enten selv rejse deres master eller forhandle med Sonofon og Tele Danmark om adgang til deres net. Det sidste er både de nye og de gamle selskaber interesset i for at undgå en detaljeret regulering, siger Ib Tolstrup.
Han mener, at regeringens udkast til en mastelov, som Venstre skød ned, så &quot;betænkelig komplekst ud&quot;.
- Lovudkastet var komplekst, fordi det både skulle tage hensyn til telefonselskaberne og til DSB, Falck og elværkerne, som også ejer sendemaster, siger han.
- Morten Bonde Pedersen (+45) 33 96 96 51.
(c) Reuters Limited 1997.
