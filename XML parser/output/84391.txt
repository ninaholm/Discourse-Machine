Finsk cola-aftale åbner op for CCNB-licens fra 99.

KØBENHAVN, 3 juni (Reuter) - Det finske bryggeri Hartwall og The Coca-Cola Company har tirsdag underskrevet en aftale, der betyder, at Hartwalls finske Coca-Cola licens udløber ved udgangen af 1998, oplyser Hartwall tirsdag.
Dermed er der åbnet op for, at den finske Coca-Cola licens fra 1999 kan indgå i Coca-Cola Nordic Beverages (CCNB), som er et joint venture mellem Carlsberg og The Coca-Cola Company om salg af Coca-Colas produkter i Sverige og Norge.
Carlsbergs adm. direktør, Flemming Lindeløv, sagde til Reuters Finans i marts, i forbindelse med offentliggørelsen af samarbejdet med Coca-Cola, at det var intensionen, at Finland på sigt skulle med i CCNB.
- Finland indgår i vores overvejelser, og det ville således være vores finske samarbejdspartner, Sinebrychoff, som skulle indgå i et samarbejde, sagde Lindeløv i marts.
Sinebrychoff og Carlsberg ejer hver 50 pct. af det svenske bryggeri Falcon, som skal stå for distributionen af Coca-Cola i Sverige. Carlsberg ejer ligeledes 10 pct. af Sinebrychoff.
Hartwall koncernen solgte i 1996 86 mio. liter Coca-Cola produkter på det finske marked.
- Jørn Nurkka (+45) 33 96 96 55.
(c) Reuters Limited 1997.
