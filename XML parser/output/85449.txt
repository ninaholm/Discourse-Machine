EU-afstemning markedsfaktor efter sommeren - Uni.

KØBENHAVN, 7 juli (Reuter) - Den kommende folkeafstemning om Amsterdam-traktaten ventes først at få indflydelse på de finansielle markeder efter sommerferien, vurderer analytikere hos Unibank Markets.
- Vi forventer ikke, at den kommende folkeafstemning for alvor vil blive en markedsfaktor før mod slutningen af 1997, og opretholder derfor vores positive forventninger til markedet, hedder det i en analyse.
En del af spændingen om SF&apos;s officielle anbefaling blev udløst i sidste uge, hvor formanden for partiet, Holger K. Nielsen, oplyste, at han mest hælder til at anbefale et nej.
- Det må nu forventes, at hovedbestyrelsen og EU-landsmødet vil støtte formanden på trods af stor splittelse i folketingsgruppen, hvor fremtrædende medlemmer har erklæret sig som tilhængere, skriver Unibank.
Men SF&apos;s endelige anbefaling til vælgerne er ikke afgørende for partiets egne vælgere, hvor tre fjerdedele allerede har tilkendegivet, at de vil stemme nej. Det kan derimod blive interessant i forhold til Socialdemokratiets vælgere, hvor 40 pct. ikke på forhånd har afgjort deres holdning til den nye traktat, mener analytikerne.
- Ole Mikkelsen (+45) 33 96 96 54.
(c) Reuters Limited 1997.
