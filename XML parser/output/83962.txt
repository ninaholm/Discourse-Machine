Erhvervsindtjening op 17,5 pct/år 93-95 - Erh min.

KØBENHAVN, 22 maj (Reuter) - De danske virksomheders egenkapitalforrentning steg i gennemsnit 17,5 pct. årligt fra 1993 til 1995. Fra 1990 til 1992 var den gennemsnitlige årlige stigning 14,6 pct.
Det fremgår det af regeringens pjece &quot;Erhvervslivets vilkår&quot;, som erhvervsminister Jan Trøjborg præsenterede på et pressemøde torsdag. Tallene er hentet fra Erhvervsministeriets virksomhedsdatabase og Danmarks Statistik.
- Også erhvervenes forretning af deres samlede kapital er steget kraftigt, sagde Trøjborg på pressemødet.
I regeringens pjece betegnes egenkapitalforrentningen som &quot;særdeles stor&quot; i sammenligning med udviklingen i den gennemsnitlige effektive rente på obligationer. Ifølge pjecen har den ligget på godt otte pct. fra 1993 til 1995.
- Virksomhederne har brugt en del af den øgede indtjening til at sikre sig. Jeg skal dog bemærke, at de små virksomheder ikke har sparet ligeså meget op som de store. Derfor er det vigtigt, at vi også fremover gør noget for, at de små virksomheder har den fornødne kapital, sagde Jan Trøjborg på pressemødet.
Ifølge regeringens pjece er soliditetsgraden i de store virksomheder med mere end 500 ansatte steget fra ca. 42 pct. i 1990 til ca. 49 pct. i 1994
For de mindste virksomheder med 20 til 49 ansatte er stigningen mere beskeden, fra ca. 27 pct. i 1990 til ca. 31 pct. i 1994.
- Fra 1990 til 1994 er den gennemsnitlige soliditetsgrad steget fra 36,5 pct. til 41,5 pct. skriver regeringen i sin pjece. Tallene er hentet fra en specialkørsel hos Danmarks Statistik.
- Morten Bonde Pedersen (+45) 33 96 96 51.
(c) Reuters Limited 1997.
