BG BANK I KFX STØTTER STRATEGI - BJARNE WIND.

KØBENHAVN, 7 oktober (Reuter) - BG Banks indtræden i KFX-indekset, som efter al sandsynlighed vil ske den 1. november, understøtter den strategi, som ledelsen har, oplyser viceadm. direktør Bjarne Wind fra BG Bank.
- Det understøtter vores strategi om at få mere likviditet i vores aktie, som også er et af motiverne med den kapitaludvidelse, vi er i gang med i øjeblikket, siger Bjarne Wind til Reuters Finans.
Ifølge en opgørelse fra Københavns Fondsbørs, som Reuters Finans er i besiddelse af, vil BG Bank blive optaget i det attraktive KFX-indeks, når Fondsbørsen tager den endelig beslutning om indeksets sammensætning den 1. november.
- Vi mener, at vores aktie har været prissat relativt lavt i forhold til andre banker, fordi der mangler likviditet i aktierne siger Bjarne Wind.
Han oplyser, at kapitaludvidelsen gerne skal skaffe flere udenlandske investorer på banen, og det kan give større aktivitet i bankens aktier.
Udvælgelsen af de 20 KFX-selskaber på Københavns Fondsbørs foregår en gang om året efter en kompliceret beregning, der i korthed går ud på at finde de mest omsatte papirer på børsen. Men der tages også højde for markedsværdien af aktierne.
Listen fra Københavns Fondsbørs afslører, at Chr. Hansen Holding og Sophus Berendsens A-aktie er på vej ind i indekset sammen med BG Bank.
Til gengæld ser det ud til, at Topdanmark, SAS Danmark og EAC må forlade indekset. (/olm).
(c) Reuters Limited 1996.
