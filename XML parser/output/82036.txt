Tryg-B-drift i 2 hlv svagt over prognose - adm dir.

KØBENHAVN, 24 marts (Reuter) - Forsikringskoncernen Tryg-Balticas drift var i andet halvår af 1996 lidt bedre, end ledelsen forventede ved aflæggelsen af regnskab for første halvår 1996. Det fremgik på et pressemøde mandag hos Tryg-Baltica i anledning af aflæggelsen af regnskabet for 1996.
- Driften er gået en anelse bedre, end vi forventede dengang, sagde den afgående administrerende koncern-direktør Alf Duch-Pedersen.
Tryg-Baltica fik i 1996 et overskud efter skat på 1.068 mio. kr. mod 1.060 mio. kr. i 1995.
Dermed oversteg koncernen ledelsens egne forventninger fra halvårsregnskabet. Dengang udtrykte ledelsen en forventning om et nettoresultat for hele 1996 i niveauet 550-600 mio. kr. Ifølge Alf Duch-Pedersen oversteg resultatet forventningerne primært på grund af indtægter på aktier og obligationer.
- Men den lidt bedre drift gør os en anelse mere selvsikre for 1997, sagde Alf Duch-Pedersen. I 1997 forventer koncernen på skadesområdet en fortsat forbedring af combined ratio, en stort set uændret omkostningsprocent, og en præmievækst, der er mindre end indeks-og tarifreguleringen.
For livkoncernen forventes der en præmievækst over markedets generelle vækst.
Hugo Andersen overtager per 1. april posten som adm. koncerndirektør efter Alf Duch-Pedersen, der skal være Daniscos førstemand.
- Eva Elgaard Pedersen (+45) 33 96 96 57.
(c) Reuters Limited 1997.
