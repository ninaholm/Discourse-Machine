SF SER STOR CHANCE FOR FL97-FORLIG MED REGERING.

KØBENHAVN, 2 oktober (Reuter) - Muligheden for et forlig mellem regeringen og venstrefløjen i Folketinget er større nu end i mange år, mener Socialistisk Folkepartis (SF) formand, Holger K. Nielsen.
- Chancen for et forlig med venstrefløjen er større end i mange år, fordi regeringen ikke har sammenkædet finanslov med en masse uhyrligheder denne gang, sagde Holger K. Nielsen på et pressemøde onsdag i forbindelse med præsentationen af partiets temaer til forhandlingerne om næste års finanslov.
Han henviste til arbejdsmarkedslove og lignende, som har været kædet sammen med forhandlingerne de foregående år.
- Regeringens spareforslag afskrækker ikke os. Vi vil kunne tage de fleste spareforslag, hvis SF får indflydelse på udmyntningen. Vi deler ambitionen om en bedre balance på de offentlige finanser, siger Holger K. Nielsen.
- Hvis der ikke indgås forlig med SF og enhedslisten, sker det af politiske årsager, sagde Holger K. Nielsen.
Han mener, at de konservatives forslag ligger længere væk fra regeringens forslag end SF&apos;s. Samtidig påpegede han, at SF er villige til at gå længere end regeringen for at få statsgælden ned.
Jes Lunde oplyste på pressemødet, at det er tolvte år i træk, at SF kommer med ændringsforslag til finansloven, der er bedre for statsfinanserne end regeringens.
Det kom også frem, at SF vil stemme nej til en finanslov, der er et forlig mellem regeringen og de konservative.
- SF lægger op til et forlig eller kludetæppeaftale, men vi tager først stilling til sidst, om hvorvidt det blivee et ja eller nej, sagde Holger K. Nielsen.
SF ville ikke offentliggøre tallene for de enkelte udgifts-og spareforslag, men oplyste blot, at beregningerne kommer senere.
- Vi har bare følt, at det i den nuværende situation har været et mål at give en ramme. Vi har sagt til regeringen, at vi står inden for målsætningen om balance på offentlige finanser, og vi er villige til besparelser krone for krone for de udgiftskrævende forslag, vi kommer med. Vi lægger op til muligheder, og er villig til at forhandle på forskellige niveauer, sagde Holger K. Nielsen. (/cdj).
(c) Reuters Limited 1996.
