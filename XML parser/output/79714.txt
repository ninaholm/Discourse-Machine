NYKREDIT B ANBEFALER OMLÆGNING AF KORTE PAPIRER.

KØBENHAVN, 3 februar (Reuter) - Den danske rentestruktur vil over en længere periode fortsat bevare sin nuværende meget stejle hældning, vurderer Nykredit Bank i sit seneste nummer af Investorguide.
- Den danske krone er fortsat stærk og inflationsudviklingen moderat. Den forventede rentestigning på kort sigt i USA forventes kun at slå delvist igennem til Europo og primært på de lange løbetider. Det må på denne baggrund forventes, at rentestrukturen i en længere periode vil bibeholde den nuværende meget stejle hældning, skriver Nykredit.
Endvidere understøttes den stejle rentestruktur ifølge Nykredit af en fortsat lav vækst og stor arbejdsløshed i Tyskland, samt udsigten til en stadig stram finanspolitik i de europæiske lande under konvergensprocessen.
- Dette betyder, at investor med stor sandsynlighed går glip af en betydelig merforrentning ved at placere sig i korte statsobligationer fremfor mellemlange. Årsagen hertil er ikke kun den højere effektive rente, som oppebæres af de mellemlange obligationer, men i lige så høj grad af den såkaldte &quot;yield curve riding&quot;, vurderer Nykredit.
Denne &quot;gliden rundt på rentekurven&quot; bevirker ifølge Nykredit en automatisk forbedring af afkastet afhængigt af investeringsperiodens længde som følge af løbetidsforkortelsen og den positivt hældende rentestruktur.
Som eksempel på effekten af &quot;yield curve riding&quot; sammenholder Nykredit det et-årige afkast ved uændret rentestruktur med den effektive rente på blandt andre 7 pct. Stgb. 1998 I og på 9 pct. St.lån med udløb i år 2000.
- Som det fremgår, opnår 7 pct. Stgb. 1998 I kun en afkastforbedring på ca. 0,05 pct.point i forhold til den effektive rente ved at glide ned af rentekurven, mens den tilsvarende effekt på 9 pct. St.lån 2000 er over et pct.point. Investor bør derfor overveje at forøge varigheden på de helt korte positioner, anbefaler Nykredits økonomer.
Banken råder endvidere sine kunder til at omlægge fra statsobligationer til realkreditobligationer.
- Forventningerne om stabile renter gennem 1997 åbner generelt mulighed for at opnå et merafkast ved at omlægge fra statsobligationer til realkreditobligationer, skriver Nykredit.
En mulig omlægning kunne ifølge Nykredit lyde på at sælge 9 pct. St.lån 1998 og istedet købe 9 pct. St.lån 2000 og 9 pct. 2026 i forholdet tre til to. (/eep).
(c) Reuters Limited 1997.
