Presserunde - Finans/Økonomi mandag 9 juni.

Reuters står ikke inde for avisartiklernes nøjagtighed 1) De politiske ledere for de 11 kommuner i Roskilde Amt er grundigt trætte af, at de af regering og Folketinget er blevet ramt urimeligt hårdt af den ændrede tilskudsfordeling mellem kommunerne. Omlægningen betyder således, at de 11 kommuner i amtet mister i alt 300 mio. kr. frem til år 2000, viser beregninger foretaget af Kommunernes Landsforening. Roskilde Amt er dermed hårdere ramt end resten af landet. (Erhvervs-Bladet side 9)
2) Politikerne kan drive nye initiativer i gang ved hjælp af streng lovgivning. Det er der flere eksempler på i miljø-, energi-, og arbejdsmarkedslovgivningen. Mange virksomheder nyder godt af stramme regler, fordi de tvinger dem til at indføre standarder, der sætter dem på forkant med udviklingen. Men Dansk Industri advarer om at gå for langt: Hvis man indfører for ekstreme regler i forhold til udlandet, vil aftagerne af danske varer sige, at det er ny og uprøvet teknologi, siger Niels O Gram fra Dansk Industri. (Børsen side 1 og 10-11)
3) Formanden for skatterevisorerne ønsker den skattemæssige forskelsbehandling af virksomheder ophævet. På baggrund af et støt stigende antal skatteskyldnere, forslår formanden for Skatterevisor-foreningen, Mogens Elgaard, at samtlige, både personligt ejede virksomheder og selskaber skal betale kildeskat ti gange om året. Mogens Elgaard mener, at hyppigere indbetalinger vil forbygge en opbygning af gæld til staten. (Det Fri Aktuelt side 13)
4) Dansk Olie og Naturgas (DONG) agter ikke ensidigt at satse på norsk gas. I stedet holder DONG alle døre åbne for andre muligheder. &quot;Forhandlingerne med nordmændene går meget trægt. Jeg har sagt til min norske kollega, at vi helst vil have norsk gas, men at jeg har bedt folkene i DONG om at lære engelsk,&quot; siger energiminister Svend Auken (S). (Politiken side 13)
5) De danske storbanker vokser sig store i udlandet. I løbet af bare et kvartal har danske finansvirksomheder investeret 3,9 mia. kr. mod kun 800 mio. kr. i kvartalet før, viser tal fra Danmarks Statistik. De 1,9 mia. kr. kan ganske vist forklares med Den Danske Banks køb af Östgöta Enskilda Bank, men tendensen er alligevel klar. Unibank-direktør Thorleif Krarup finder det selv mest sandsynligt, at hans egen bank ikke vil benytte sig af opkøb men stille og roligt udvide med filialer. (Det Fri Aktuelt side 9, Politiken side 12)
(Presserunden er udarbejdet af Finansinformation).
(c) Reuters Limited 1997.
