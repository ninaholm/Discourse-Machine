SATAIR-SAGEN VENTES IKKE AT PÅVIRKE NORDFYNS BANK.

KØBENHAVN, 19 februar (Reuter) - Nordfyns Bank har tidligere meddelt, at banken i 1992 og 1993 har medvirket til kapitalformidling i forbindelse med handel med selskaber. Efter domfældelsen i Satair-sagen er det fastslået, at sælgerne har handlet uforsvarligt.
Ledelsen i Nordfyns Bank skønner dog ikke, at der er stor sandsynlighed for, at der vil blive rejst erstatningskrav mod banken, fremgår det af regnskabet for 1996, der blev offentliggjort onsdag.
- Banken er sammen med andre involverede blevet stævnet i enkelte sager, men på baggrund af den af Højesteret afsagte dom, samt efterfølgende juridiske vurderinger af konsekvenserne heraf, ser banken imidlertid risikoen for regreskrav som værende begrænset, idet det skønnes, at langt hovedparten af sælgerne vil indgå forlig med skattevæsnet, skriver ledelsen.
Nordfyns Bank kom ud af 1996-regnskabet med resultat før skat på 9,1 mio. kr. mod 6,1 mio. kr. året før. For regnskabsåret 1997 ventes et resultat før skat på niveau med resultat i 1996. - Jørn Nurkka (+45) 33 96 96 55.
(c) Reuters Limited 1997.
