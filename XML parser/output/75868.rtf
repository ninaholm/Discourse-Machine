{\rtf1\ansi\deff0
UNIKREDIT HALER IND PÅ DANSKE KREDIT.\line 
\line 
KØBENHAVN, 22 august (Reuter) - Unikredit synes nu for alvor at hale ind på Danske Kredit. Således var realkreditudlånene i begge selskaber ved udgangen af første halvår 1996 næsten lige store. Men ser man et år tilbage i tiden var realkreditudlånene i Danske Kredit ca. 50 pct. større end i Unikredit.\line 
Realkreditudlånene er i Unikredit i perioden ultimo juni 1995 til ultimo juni 1996 vokset med 112 pct. til 30,3 mia. kr., mens udlånene i Danske Kredit i samme periode er steget knap 50 pct. til 31,8 mia. kr.\line 
De to selskabers udstedelse af realkreditobligationer er fulgt med udlånene, og udgør ultimo juni i år 33,3 mia. kr. i Danske Kredit og 30,8 mia. kr. i Unikredit.\line 
Unikredit, der er et selskab under Unidanmark-koncernen, har med den forøgede forretningsvolumen oplevet en eksplosiv vækst i nettorente-og gebyrindtægter, der er vokset ca. 120 pct. til 81,8 mio. kr. fra første halvår 1995 til andet halvår 1996.\line 
Dermed har Unikredit også på det område stort set halet ind på Danske Kredit, der efter halvåret kan se tilbage på en indtægt på nettorenter og gebyr på 84,1 mio. kr. - en stigning på 12 pct. i forhold til første halvår 1995.\line 
Omkostningerne i Unikredit stiger fra første halvår 1995 til andet halvår 1996 med knap syv pct., mens stigningen i Danske Kredit er knap 15 pct.\line 
Men på trods af den noget mindre omkostningsvækst i Unikredit, er omkostningerne i selskabet stadig pænt højere end i Danske Kredit.\line 
I første halvår 1996 afholdt Danske Kredit, der ejes 100 pct. af Den Danske Bank, omkostninger for 25,7 mio. kr., mens omkostningerne i Unikredit var godt 10 mio. kr. højere.\line 
Udover omkostningerne synes Danske Kredit også at have haft bedre styr på kursreguleringerne i første halvår 1996. Danske Kredit tjener 3,8 mio. kr., mens Unikredit taber 9,5 mio. kr.\line 
På bundlinien har Danske Kredit da også stadig førertrøjen med et overskud før skat i første halvår på 62,3 mio. kr. Her må Unikredit nøjes med et overskud på 36,3 mio. kr.\line 
For begge selskaber er der stadig langt op til de gamle realkreditinstitutioner. Realkreditudlån og udstedte realkreditobligationer er ca. 10 gange højere hos Nykredit og Realkredit Danmark. De to selskaber har en balance på hhv. 396 mia. kr. og 337 mia. mod en balance i Danske Kredit på knap 36 mia. og i Unikredit på knap 33 mia. kr.\line 
Ifølge Nykredit har Danske Kredit og Unikredit ultimo første halvår 1996 begge en markedsandel i åbne toneangivende serier på 6,5 pct. Ultimo juni 1995 lå markedsandelene hhv. på 5,5 pct. og 4,0 pct.\line 
Nykredit har selv en markedsandel på 37,4 pct. mod 37,8 ved udgangen af juni 1995. For Realkredit Danmark er tallene hhv. 30,5 pct. og 33 pct. Derudover sidder BRF-kredit uluni 1996 på en markedsandel på 10,8 pct., mens Totalkredit og DLR har hhv. 5,5 pct. og 2,8 pct. af markedet. (/eep).\line 
(c) Reuters Limited 1996.\line 
}