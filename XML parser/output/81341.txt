Ingen ændringer af ØMU-bestemmelser - Udenrigsmin.

KØBENHAVN, 12 marts (Reuter) - De 15 EU-lande er enige om, ikke at ændre ved bestemmelserne for ØMU&apos;en, fremgår det af den status over EU&apos;s regeringskonference, som Udenrigsministeriet offentliggjorde tirsdag aften.
- Der er flertal for at undlade ændringer i ØMU-bestemmelserne, skriver Udenrigsministeriet i sin redegørelse.
Dermed er ØMU&apos;en undtaget fra den forenkling af beslutningsprocessen, som alle lande, undtagen Storbritannien, ellers bakker op om.
Forenklingen indebærer, at landene går fra en samarbejdsprocedure til en fælles beslutningsproces.
- Formandsskabet (pt. Holland, red.) lægger op til, at proceduren for fælles beslutningstagen udvides til at omfatte de emner - med undtagelse af ØMU&apos;en - der i dag er omfattet af samarbejdsproceduren, samt enkelte andre lovgivningsmæssige områder, skriver Udenrigsministeriet.
Udenrigsministeriets status for regeringskonferencen kommer samtidig med, at regeringen meddeler, at det hollandske formandsskab udskyder tidplanen for regeringskonferencen.
- Det har hidtil været planen, at Holland skulle fremlægge en ny traktattekst den 25 marts 1997. Nu forventer vi tidligst et udkast i anden halvdel af april, sagde statsminister Poul Nyrup Rasmussen på sit ugentlige pressemøde tirsdag.
- Morten Bonde Pedersen (+45) 33 96 96 51.
(c) Reuters Limited 1997.
