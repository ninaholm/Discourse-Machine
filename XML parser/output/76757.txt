IKKE OPTRÆK TIL BANKFORLOVELSE MED AFTALE - BRF.

KØBENHAVN, 8 oktober (Reuter) - BRFkredit tog tirsdag et aktivt skridt for at gøre sine realkreditlån mere synlige i de danske pengeinstitutter. Instituttet indleder i første omgang en samarbejdsaftale med landets fjerde største pengeinstitut, Jyske Bank, om garantistillelse.
- Men der er ikke tale om hverken ægteskab, forlovelse eller forelskelse - kun om forretningsmæssigt samvær. Vi vil fortsat være et selvstændigt selskab, vinker adm. direktør Sven A. Blomberg fra BRFkredit afværgende til al tale om et tættere samarbejde mellem de to finansielle aktører.
Sven A. Blomberg understreger, at det i første omgang er en forsøgsordning, der kun omfatter udvalgte midtjyske Jyske Bank-filialer, men det er målet at aftalen skal udvides til at gælde alle Jyske Banks filialer. Desuden vurderer BRF-chefen, at fungerer samarbejdet med Jyske Bank, er der åbnet op for aftaler med hele gruppen af mindre pengeinstitutter.
Det er BRFkredits hensigt at tilbyde alle interesserede pengeinstitutter samarbejdet om garantistillelse. Feltet af interesserede begrænses af især Nykredits omfattende net af distributionsaftaler med primært mellemstore banker.
Udspillet fra BRFkredit er ifølge Sven A. Blomberg ikke nogen kovending for instituttets distributionspolitik, der primært er og fortsat vil være baseret på ejendomsmæglerkæden EDC Mæglerne.
- Aftalen er en erkendelse af, at mange kunder går i banken for at drøfte deres realkreditlån. Og der håber vi så at opnå samme stilling som de øvrige konkurrenter, pointerer Sven A. Blomberg.
Aftalen med Jyske Bank giver ifølge BRFkredit-chefen ikke BRFkredits lån nogen form for fortrinsret i forhold til andre institutter, eksempelvis lån fra Totalkredit, som Jyske Bank er medejer af. BRFkredit er tilfreds ved bare at opnå sidestilling med øvrige konkurrenters lån, hvormed der ifølge Sven A. Blomberg ikke burde være nogen grund til ikke at vælge et lån hos BRFkredit. (/slj).
(c) Reuters Limited 1996.
