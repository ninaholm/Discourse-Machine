Kbh Luft-personale kan fastholdes i 1997 - dir.

KØBENHAVN, 6 marts (Reuter) - Meget tyder på, at Københavns Lufthavne i 1997 kan klare den forventede trafikstigning på fem-seks pct. med det nuværende antal medarbejdere. Det siger underdirektør Stefan Buch i en kommentar til årsregnskabet udsendt torsdag.
- Der kommer nogle klumper (nye medarbejdere, red.) henad vejen, og det vil der også komme i fremtiden. Men som vi ser det i øjeblikket, tyder det på, at vi bliver på et trin i 1997, siger Stefan Buch.
Han henviser til, at selskabets omkostninger kommer mere springvist med mere dramatiske spring, &quot;trappetrin&quot; end i andre selskaber. Således måtte Københavns Lufthavne efter i flere år at have klaret trafikstigningen med færre og færre medarbejdere sætte ca. 100 personer flere på lønningslisten i 1996.
Det gennemsnitlige antal medarbejdere i 1996 steg med 101 personer til 1.314 fuldtidsbeskæftigede.
Stefan Buch tøver derfor ikke med at fastholde den langsigtede målsætning om en årlig produktivitetsstigning på seks pct. trods et mindre fald i 1996.
Antallet af passagerer per ansat faldt således til 12.276 mod 12.395 i 1995. Det svarer til et fald på 0,1 pct.
- Indtil sidste år har vi kunnet klare trafikstigningen med færre medarbejdere. Men sidste års stigning på syv-otte pct. har vi ikke kunnet klare. Dertil kommer, at vi har fået en del flere kvadratmeter at skulle passe på, siger Stefan Buch.
(c) Reuters Limited 1997.
