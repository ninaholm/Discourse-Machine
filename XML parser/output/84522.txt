BG Bank anbefaler køb af Monberg &amp; Thorsen.

KØBENHAVN, 9 juni (Reuter) - Aktieanalytikerne i BG Bank ser et pænt kurspotentiale i Monberg &amp; Thorsen Holding og anbefaler deres kunder at købe aktien.
- Baseret på vores værdiansættelse af de enkelte datterselskaber får man ved et køb af Monberg &amp; Thorsen Holding en af Danmarks mest rentable entreprenører gratis med i købet. Monberg &amp; Thorsen kan se frem til pæn vækst i indtjeningen frem til 1999 og ser billig ud målt på traditionelle nøgletal, skriver analytikerne i juni-nummeret af Investering.
Ifølge BG Bank er Monberg &amp; Thorsen undervurderet med ca. 30 pct. ved en kurs på 330, når man ser bort fra den holdingrabat på ca. 10 pct., som markedet normalt kræver for at investere i konglomerater.
Analytikerne i BG Bank estimerer, at omsætningen i indeværende regnskabsår vil blive på 9.720 mio. kr., stigende til 10.325 i 1998 og 10.910 i 1999. I 1996 fik koncernen en omsætning på 8.365 mio. kr.
Indtjeningen per aktie (EPS) skønnes at blive på 24,2 kr. i 1997, 29,7 i 1998 og 33,1 i 1999. I 1996 blev EPS på 23,1 kr.
Aktiekursen på Monberg &amp; Thorsen sluttede fredag i kurs 350.
- Jørn Nurkka (+45) 33 96 96 55.
(c) Reuters Limited 1997.
