Tele DK underdrejet indtil afklaring - analytikere.

KØBENHAVN, 21 april (Reuter) - Tele Danmark aktien vil ligge underdrejet, indtil der er opnået et forlig på teleområdet. Aktien vil få meget svært ved at bevæge sig ud af intervallet mellem kurs 320, der vurderes som mandagens bundniveau og kurs 340, der var fredagens slutkurs. Det fastslår flere analytikere over for Reuters Finans efter mandagens meddelelse fra Tele Danmark, hvor selskabet anslår, at det nuværende forslag på teleliberaliseringsområdet årligt vil koste 1,2 - 1,9 mia. kr. før skat. Hvad Tele Danmarks intentioner bag meddelelsen er, hersker der til gengæld uenighed om.
- Det er et partsindlæg, hvor Tele Danmark gør et sidste forsøg på at presse politikkerne til et gennemføre en lov, der har mildere konsekvenser for selskabet. Selskabets beregninger skal ses i det lys, siger en aktieanalytiker. Han vurderer, at Tele Danmark har &quot;pustet tabene op&quot; for at sikre sig politikernes opmærksomhed.
- Det er nogle meget løselige beregninger, selskabet har udført. Og man skal huske, at tal er taknemmelige størrelser, påpeger analytikeren, der vurderer, at Tele Danmark fortsat har en mulighed for at påvirke teleforhandlingerne.
Den vurdering er andre analytikere ikke umiddelbart enige i. En analytiker kalder Tele Danmarks udmelding for et sidste desperat forsøg på at påvirke politikerne og forventer samtidig, at Tele Danmark-ledelsen nu for alvor vil slå på konsekvenserne for medarbejderne, ved at stille yderligere fyringer i udsigt. Tele Danmark meddelte så sent som i slutningen af januar, at selskabet inden midten af 1998 ville nedbringe medarbejdeantallet med 2.000. Yderligere fyringer kan blive et af telekoncernens bedste argumenter, vurderer analytikeren.
- Men det er et spørgsmål om det er nok. Politikkerne ser ud til at have taget forbrugernes parti i telespørgsmål. Derfor kan det blive meget svært for Tele Danmark at påvirke politikerne, vurderer analytikeren.
De analytikere, Reuters Finans har talt med mandag, har endnu ikke indregnet tabene ved gennemførelsen af lovforslaget i deres estimater for koncernen og er derfor meget varsomme med at angive fremtidige estimater på Tele Danmark aktien.
Analytikerne vurderer i øvrigt, at Tele Danmarks største konkurrent på mobilområdet, Sonofon, kun i ringe grad vil blive påvirket af det nye lovforlsag, selvom Tele Danmark opgør sine markedstab alene på mobilområdet til 0,7 - 0,9 mia. kr.
- Sonofons indtjening er ikke i nær så høj grad som Tele Danmarks afhængig af indtjeningen fra samtrafik, siger en aktieanalytiker.
Det vurderes derfor, at mandagens meddelelse fra Tele Danmark kun i begrænset omfang får indflydelse på kursdannelsen hos GN Store Nord, der ejer 51 pct. af Sonofon. GN Store Nord var dog mandag kl. 11.45 faldet 15 kr. til kurs 640, svarende til et fald på 2,4 pct. fra fredag. Tele Danmark var kl. 11.45 faldet 13 kr. til kurs 327, svarende til et fald på 3,8 pct. Tele Danmark blev en overgang mandag formiddag handlet til kurs 322.
- Stig Ørskov Pedersen (+45) 33 96 96 59.
(c) Reuters Limited 1997.
