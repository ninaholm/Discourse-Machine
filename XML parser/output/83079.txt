Råvarepriser bag stigning i engrospriser - Codan B.

KØBENHAVN, 28 april (Reuter) - En stigning i priserne på råvarer til landbruget i marts trak engrospriserne en anelse op i forhold til februar. Det konkluderer Codan Bank i en kommentar til dagens tal fra Danmarks Statistik.
- Stigningen i engrospriserne i marts på 0,1 pct. skyldes en stigning i priserne på råvarer til landbruget på 1,4 pct. De øvrige priskategorier udviste kun små ændringer i forhold til februar, skriver Codan Bank.
På årsbasis steg engrospriserne i marts med 1,2 pct.
Derudover hæfter Codan Bank sig ved, at priserne på importerede varer stiger med en højere hastighed end dansk producerede varer. De importerede varer er siden marts 1996 steg med to pct., mens de danske varer kun er steget 0,8 pct.
Codan Bank forventer ikke store ændringer i engrospriserne i de kommende måneder.
- Prisen på Nordsø-olien ser ud til at holde sig under 20 USD per tønde indtil efteråret. Fødevarepriserne svinger kraftigt, men priserne vil formentlig ligge lavere end i 1996, hvor netop fødevarer var relativt dyre, skriver bankens økonomer.
Bl.a. som følge af stigende svinepriser forventer Codan Bank i april en stigning i engrospriserne på 0,2 pct., hvilket giver en år/år-stigning på en pct.
- Eva Elgaard Pedersen (+45) 33 96 96 55.
(c) Reuters Limited 1997.
