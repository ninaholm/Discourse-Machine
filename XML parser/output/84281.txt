Analytikere ser Carlsberg-vækst på 14 pct i hlv.

KØBENHAVN, 30 maj (Reuter) - Når den hjemlige øl-gigant på Valby bakke, Carlsberg, i begyndelsen af næste uge offentliggør regnskabet for de første seks måneder af regnskabsåret 1996/97, venter analytikere, at gruppen vil kunne fremvise en vækst i den primære drift på 14,2 pct. til 606 mio. kr. i forhold til samme periode året før.
Det viser en rundspørge hos syv danske og udenlandske Carlsberg-analytikere, som Reuters Finans har foretaget, inden offentliggørelsen af halvårsregnskabet i den kommende uge.
Resultatet før skat skønnes at vokse med 9,6 pct. til 812 mio. kr. mod sidste års resultat på 741 mio. kr.
Omsætningen inkl. afgifter vil efter analytikernes skøn blive på 8.999 mio. kr. mod 8.537 mio. kr. året før, svarende til en stigning på 5,4 pct.
I følge Told &amp; Skat er det danske ølsalg i samme periode faldet med 0,57 pct. til 2,82 mio. hl liter øl.
Det danske marked domineres af Carlsberg, der i det seneste regnskab opgiver, at de mærker, Carlsberg selv markedsfører, udgør en markedsandel på 72 pct.
Medtages associerede selskaber (Jyske Bryg Holding) besidder bryggeriet en markedsandel på ca. 82 pct.
I analytikerkredse hersker der stor usikkerhed omkring den fremtidige udvikling inden for Carlsberg-gruppen, da bryggeriet stadigvæk har to store uafklarede spørgsmål.
Størst usikkerhed er der blandt analytikerne omkring fusionen mellem det halvtejede britiske bryggeri Carlsberg-Tetley, og den engelske bryggerigruppe Bass.
Godkendelsen af fusionen ligger hos den britiske handels-og industriminister, og det er meget usikkert om fusionen bliver godkendt efter den plan, som Bass og Carlsberg har aftalt.
- Det er meget usikkert om fusionen bliver godkendt og hvis den bliver godkendt vil der nok blive stillet nogle betingelser til Bass om frasalg. Spørgsmålet er, om de betingelser vil være for skrappe for Bass, og om de derfor vælger at droppe aftalen, siger en analytiker.
En anden analytiker vurderer, at de udmeldinger der er kommet fra Labour tyder på, at partiet ikke umiddelbart vil godkende handlen.
- Hvis handlen ikke bliver godkendt vil det være en alvorlig bedt for Carlsberg, hvilket nok også vil afspejle sig i kurs udviklingen på aktien.
Analytikeren vurderer således, at en afblæsning af fusionen vil kunne få Carlsbergs aktie til at falde til et niveau omkring de 370-380, mens en godkendelse vil kunne få aktien til at stige til et niveau omkring 450.
Flere af analytikerne er dog enige om, at godkendelsen af både den engelske aftale og Coca-Cola aftalen er indkalkuleret i den nuværende aktiekurs, og at aktien er rimelig dyrt prisfastsat
Derfor er der også stor usikkerhed forbundet med analytikernes forventninger til helårsregnskabet for 1996/97, som nok vil blive revideret i forbindelse med en afklaring omkring Carlsberg-Tetley.
Her venter analytikerne en fremgang i resultatet før skat på knap 10 pct. til 1.726 mio. kr. Resultatet er beregnet ud fra en fortsat 50-pct. ejerandel i Carlsberg-Tetley.
Det andet store uafklarede spørgsmål er sammenlægningen af Carlsbergs danske Coca-Coca-aktiviteter med Coca-Colas-aktiviteter i Norge og Sverige. Her har EU-kommissionen udbedt sig betænkningtid til, at undersøge om det nye fælles selskab, Coca-Cola Nordic Beverage, vil få en for dominerende position på det nordiske læskedrikmarked.
- Jeg tror, at Coca-Cola handlen bliver gennemført, men måske bliver Carlsberg presset til, at frasælge Dansk Coladrik, som producerer Jolly Cola, men den vil Albani hellere end gerne overtage, siger en analytiker.
Andre af hans kollegaer peger på, at det ville være usandsynligt at EU-kommissionen vil forbyde sammenlægningen, da dette ikke er sket før.
Det er dog ikke kun de to store uafklarede spørgsmål, som er med til at kaste en skygge over den fremtidige udvikling i Carlsberg-gruppen.
Konkurrencen og indtjeningen på de vigtige europæiske markeder ventes at blive skærpet yderligere i de kommende år, vurderer analytikerne.
- Øl-markedet i Europa vil blive presset yderligere i de kommende år, og det bliver meget svært for Carlsberg at tjene penge her. Bryggeriet er derfor nødt til at satse yderligere på andre og nye markeder, og det koster penge, siger en analytiker.
Carlsberg har allerede indstillet sig på denne situation, og selskabet oplyste i årsregnskabet i november, at der i de kommende regnskabsår kunne forekomme perioder med vigende resultater bl.a., som følge af øget konkurrence og en øget profilering af koncernens produkter.
På det hjemlige marked ser analytikerne også en mulighed for en øget konkurrence fra udenlandske bryggerier, men ikke så stor som på de udenlandske markeder, da Carlsberg stort set har monopol på ølsalg i Danmark.
- Carlsberg har beskyttet sig på hjemmemarkedet ved at købe betydende aktieposter i de børsnoterede bryggerier og har derigennem blokeret for udenlandsk overtagelse af danske bryggerier. Opkøbene har således mere været ment som et beskyttende træk end en investering, forklarer en analytiker.
Den store usikkerhed om den fremtidige udvikling for Carlsberg-gruppen afspejler sig også i analytikernes købsanbefalinger, som fordeler sig med to køb-, to hold-og to sælg-anbefalinger.
(c) Reuters Limited 1997.
