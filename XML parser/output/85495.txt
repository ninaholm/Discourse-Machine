BG Bank nedjusterer anbefaling på Højgaard Hld.

KØBENHAVN, 8 juli (Reuter) - Aktieanalytikerne hos BG Bank har nedjusteret deres anbefaling på aktierne i entreprenørvirksomheden Højgaard Holding, fremgår det af bladet Investering, som banken udgiver.
Ændringen betyder, at anbefalingen nu hedder akkumuler, mens anbefalingen for en måned siden var en ren købs-anbefaling.
Akkumuler-anbefalingen gives til aktier, der ventes at klare sig op til 10 pct. bedre end resten af markedet de kommende 6-12 måneder, mens købs-anbefalingen gives til aktier, der ventes at stige mindst 10 pct.
Det fremgår ikke af bladet, hvad årsagen til nedjusteringen er, og det har ikke været muligt at få en uddybende kommentar fra aktieanalytiker Michael Nielsen i BG Bank, da han er på ferie.
Aktien er steget godt tre pct. i løbet af juni til kurs 1.190, og den 25. juni oplyste Øresundskonsortiet, at Højgaard &amp; Schultz, der er et helejet datterselskab under Højgaard Holding, er med i et joint venture, der har fået en ordre på 65,2 mio. kr.
- Ole Mikkelsen (+45) 33 96 96 54.
(c) Reuters Limited 1997.
