Lave vandprocenter i kornhøst - Landsbladet.

KØBENHAVN, 8 august (Reuter) - Vandprocenterne i årets kornhøst er foreløbigt lave. Det fremgår fredag af Landsbladet.
Ifølge afdelingsdirektør Jørgen Hårby fra Dansk Landsbrugs Grovvareselskab i Maribo (DLG Qvade) ligger vandprocenterne omkring 13-14 pct. på det korn, der blev høstet i denne uge. Det er noget lavere end de 14,5-15,0 pct., der er nødvendige for at kunne lagre kornet.
Lave vandprocenter betyder, at grovvareselskaberne mister indtægter fra tørringen af korn.
Ifølge Landsbladet høstes der i øjeblikket vårbyg på livet løs i de østlige egne af Danmark. Også i Vestjylland, hvor høsten traditionelt ligger senest, er høsten af vårbyg igang. Her meldes ligeledes om lave vandprocenter. Kun meget lidt af kornet er vådere end en vandprocent på 14,5-15,0 pct. I de enkelte tilfælde skyldes det primært, at kornet er høstet for tidligt.
Branchekilder venter, at der for alvor vil blive høstet i den kommende weekend med en vejrudsigt, der lover rigelig solskin og varme nætter uden megen dug.
Da næsten al vintersæden nu er i hus, mangler kun vårsæden. Ifølge Landskontoret for Planteavl er over 60 pct. af det samlede kornareal dækket af vintersæden.
- Stig Ørskov Pedersen (+45) 33 96 96 59.
(c) Reuters Limited 1997.
