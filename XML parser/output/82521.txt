Olieproduktion i Qatar øget 70 pct - APM.

KØBENHAVN, 10 april (Reuter) - Mærsk Olie og Gas øgede i 1996 olieproduktionen i Qatar med 70 pct. til 1,7 mio. tons. Det fremgår af torsdagens regnskab fra A. P. Møller gruppen.
Samtidig kunne Mærsk Olie og Gas i 1996 konstatere det første år med overskud på den internationale olieaktivitet, ligesom forventningerne til 1997 er positive.
- Særligt bør nævnes, at Mærsk Olie og Gas har solgt sine interesser i Thailand med god avance, der sammen med olieudvindingen i Qatar kan give selskabet en pæn indtjening i resultatet, skriver A. P. Møller i regnskabet.
Dermed kan den internationale aktivitet i Mærsk Olie og Gas være godt på vej til at opfylde den målsætning, skibsreder Jess Søderberg lancerede i oktober sidste år.
- For det internationale har Mærsk Olie og Gas sat sig som mål omkring år 2000 at have en større produktion af olie end vor nuværende i Nordsøen, skrev Jess Søderberg i en leder i Mærsk Posten.
- Stig Ørskov Pedersen (+45) 33 96 96 59.
(c) Reuters Limited 1997.
