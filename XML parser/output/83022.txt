Analytikere ser Chr Hansen halvårsres op 14 pct.

KØBENHAVN, 24 april (Reuter) - Chr. Hansen Gruppen vil i regnskabet for første halvår af 1996/97, der fremlægges på mandag, fremvise en resultatfremgang på 14 pct. Det viser et konsensusskøn, som Reuters Finans har foretaget.
Bioteknologi-gruppen vil ifølge et gennemsnit af fire aktieanalytikeres skøn få et overskud før skat på 162 mio. kr. mod 142 mio. kr. i samme halvår året før, svarende til en stigning på 14 pct. Den primære indtjening ventes at være steget 16 pct. til 158 mio. kr.
For helåret 1996/97 forventer Gruppen en vækst i såvel salg som indtjening før skat på ca. 10 pct.
De relativt få analytikere, der torsdag middag havde regnet på resultatet, peger på en stærkere dollar, et lidt mere favorabelt prisbillde samt forventninger om et godt salg af allergimidler bag indtjeningsfremgangen. Chr. Hansen er inde i en en stærk ekspansionsfase, og det lægger pres på kapacitetsomkostningerne.
Analytikerne forventer i gennemsnit en vækst i omsætningen i første halvår på 17 pct. til 1.218 mio. kr.
Men troen på, at selskabet kan fastholde sine marginer, er intakt.
- Vi ser besparelserne fra en mere omkostningseffektiv produktion delvist blive opvejet af større udgifter til forskning, udvikling og markedsføring. Men nettoeffekten vil være positiv, så vi forventer bedre marginer, siger en aktieanalytiker.
En anden analytiker peger på sæsoneffekten i Chr. Hansens indtjening, der primært skyldes et større salg af allergi-produkter i første halvår som følge af en traditionel lageropbygning. Det betyder samtidig, at overskudsgraden i første halvår er omkring to pct.point højere end andet halvår.
Det er desuden slut med mærkbare positive bidrag fra de finansielle poster på bundlinien, da Chr. Hansen Gruppen netto er blevet skyldner, hvorved analytikerne ikke længere forventer større plusser på de finansielle poster.
Analytikerne er generelt enige i deres vurdering af aktien, der efterhånden er nået op i en prisklasse, der gør den for dyr. Derfor er salgsanbefalingerne i overtal. Flere ser dog, at Chr. Hansens produktpalette indeholder indtjeningspotentiale, der endnu ikke er indeholdt i prisdannelsen.
For 1996/97 forventer analytikere et overskud før skat på 289 mio. kr. mod 251 mio. kr., svarende til en stigning på 15 pct.
(c) Reuters Limited 1997.
