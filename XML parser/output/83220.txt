Tele DK ser på outsourcing af tunge områder - dir.

KØBENHAVN, 1 maj (Reuter) - Tele Danmark vil trimme sine omkostninger yderligere, og redskabet er outsourcing. Ingen områder er hellige, og koncernen beslutter i løbet af sommeren, hvilke områder, der bliver ramt. Indtil videre holder selskabet kortene tæt ind til kroppen, siger forsyningsdirektør Leif Petersen.
- Vi er ved at danne arbejdsgrupperne, og selve arbejdet løber frem til efteråret, da det drejer sig om tunge områder. Så længe vi ikke har analyseret det færdigt, vil jeg ikke melde konkret ud, siger Leif Petersen til Reuters Finans torsdag.
Tele Danmark er netop nu ved at udarbejde en ny overordnet politik for, hvad selskabet vil i de kommende år. Det er dog allerede vedtaget, at en række områder skal lægges ud til leverandører uden for koncernen, og der er tale om besparelser i størrelsesordenen to-cifrede millionbeløb.
- Områderne, vi vil outsource, er så store, at de skal i EU-licitation, og der kan blive tale om to-cifrede millionbeløb i besparelser, siger Leif Petersen.
Telekoncernen har allerede besluttet at lægge rengøring, kantine, sikringsområdet, der dækker alarmer, vagter og adgangskontrol, bilværksteder og grafisk produktion som kopiering, trykkeri og bogbinderi ud af huset.
- Alle andre områder er stadig i analysefasen, men de nævnte områder er ikke lige vores kerneområder, og vi mener, vi kan få det klaret billigere ude i byen, siger Leif Pedersen.
Samtidig med, at Tele Danmark er ved at lægge opgaver ud i byen, er der også enkelte områder, som bliver taget ind under koncernens egne vinger. Elektronikværkstederne er således netop ved at blive insourcet.
- Carl Johan Corneliussen (+45) 33 96 96 57.
(c) Reuters Limited 1997.
