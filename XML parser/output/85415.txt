DDB stiger 4 pct pga manglende sælgere - dealere.

KØBENHAVN, 4 juli (Reuter) - Den Danske Bank springer i øjnene på det danske aktiemarked fredag med en kursstigning på 28 kr., eller ca. fire pct., i forhold til lukkekursen torsdag. Men flere aktiehandlere, som Reuters Finans har talt med, har svært ved at pege på en egentlig årsag til stigningen.
- Det virker lidt hidsigt, da der er ikke kommet noget nyt frem, der begrunder en stigning i aktien på 10 pct. i denne uge, siger en dealer, der peger på manglende sælger som årsag til stigningen.
Det synspunkt understøttes af en anden aktiehandler.
- Der er købsordrer fra udenlandske investorer, men der ganske enkelt ingen sælgere, siger han.
DDB-aktien ligger kl. 11.20 i kurs 715 mod torsdagens lukkekurs på 687.
En tredje markedsdeltager peger på positive fondsafkast som mulig forklaring.
(c) Reuters Limited 1997.
