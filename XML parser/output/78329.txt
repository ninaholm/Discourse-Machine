SAS AFVISER PLANER OM LUFTHANSA-FUSION.

STOCKHOLM, 16 december (Reuter) - Der er ingen planer om en fusion mellem SAS og Lufthansa. Det siger informationschef i SAS, Knut Lövstuhagen.
- Vi har en strategisk alliance med Lufthansa. Alliancen er mellem to uafhængige selskaber. Der findes ingen planer for en fusion, siger Knut Lövstuhagen.
I mandagens udgave af dagbladet Børsen antyder vicepræsident i Lufthansa, Stefan Lauer, at en fusion mellem de to selskaber kan komme på tale inden for en kortere årrække.
Ifølge Lufthansa står de to selskaber over for nye gigantiske investeringer i bl.a. fælles indcheckningssystemer, hvilket i realiteten vil betyde fuld integration.
- Vi kan opnå synergier på en række områder. Hensigten er, at alle IT-systemer skal være ens, siger Knut Lövstuhagen, der ikke vil kommentere eventuelle fælles investeringsplaner. (/slj/Reuter).
(c) Reuters Limited 1996.
