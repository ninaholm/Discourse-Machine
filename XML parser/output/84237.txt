Finanspolitik skal hindre for stor vækst - Natbank.

KØBENHAVN, 30 maj (Reuter) - Aktiviteten i den danske økonomi er fortsat så stærk, at Nationalbanken i sin seneste kvartalsrapport udsendt fredag morgen gentager sin opfordring til regeringen om ved hjælp af finanspolitiske tiltag at skære toppen af væksten.
- Alt i alt er der udsigt til fortsat vækst i 1997, men med risiko for at den kraftige opgang i priserne på fast ejendom - som det var tilfældet i 1980&apos;erne - resulterer i en for stærk vækst i boliginvesteringer og privatforbrug. Det er derfor vigtigt at følge aktivitetsudviklingen og via finanspolitiske tiltag undgå en for kraftig vækst, skriver Nationalbanken.
Afgiftspakken, som regeringen fornylig aftalte med SF og Enhedslisten, forventes at styrke de offentlige finanser med godt to mia. kr. på årsbasis. Nationalbanken betragter pakken som et &quot;bidrag&quot; til regeringens bebudede finanspolitiske stramning i 1998, fremgår det.
Bankens økonomer påpeger desuden, at en stabil vækst i udlån til private er udtryk for, at stigningen i danskernes formuer endnu ikke er udnyttet til at øge forbruget, som det var tilfældet i forrige årti. Det kan ifølge Nationalbanken skyldes, at låneomkostningerne efter hensyn til skat og inflation er højere i dag.
- På den anden side viser udviklingen fra 1980&apos;erne, at forbrugstilbøjeligheden kan forøges markant i løbet af kort tid, skriver Nationalbanken.
- Søren Linding Jakobsen (+45) 33 96 96 53.
(c) Reuters Limited 1997.
