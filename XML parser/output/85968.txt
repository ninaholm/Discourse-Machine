S holder øje med privat boligbyggeri - Degn.

KØBENHAVN, 22 juli (Reuter) - Der skal holdes øje med udviklingen i det private boligbyggeri, så det ikke løber løbsk. Det fastslår Helle Degn, socialdemokratisk medlem af Folketingets finansudvalg.
- Vi skal hele tiden holde øje med det private boligbyggeri. Der er lagt en fornuftig linie og den skal fortsættes. Ellers risikerer man et galoperende marked, hvor priser og lønninger løber løbsk, siger Helle Degn til Reuters Finans.
Helle Degn varsler ingen øjeblikkelige indgreb, men vurderer, at de økonomiske ministerier i øjeblikket arbejder på højtryk for at have forslag klar, hvis vurderingen er, at udviklingen på boligmarkedet kræver et indgreb.
Flere økonomer har den seneste tid påpeget, at de stigende boligpriser har givet boligejerne mulighed for at finansiere reparationer og vedligeholdelsesarbejder, hvortil der bruges relativt meget faglært arbejdskraft. Det kan give lønpres i en sektor, hvor omfanget af ledig arbejdskraft efterhånden er forsvindende.
Udviklingen har blandt andet betydet, at Centrum-Demokraterne (CD) har erklæret sig villige til at stemme for en nedsættelse af belåningsgrænsen, når det gælder realkreditlån, hvis regeringen finder det nødvendigt. På linie med Det radikale Venstre er Helle Degn ikke umiddelbart indstillet på en nedsættelse.
- Vi har i finansudvalget ikke haft mulighed for at diskutere muligheden nærmere. Jeg vil vente med at kommentere forslaget, indtil vi ser se beregninger af konsekvenserne, siger Helle Degn.
Det socialdemokratiske finansudvalgsmedlem venter en finanslov for 1998 med generelle stramninger.
- Jeg tror, at man skal satse på generelle budgetopstramninger. Opstramninger på selve husholdningsregnskabet. Vi skal have afviklet statens gæld. Det bør kunne samle en bred tilslutning på midten af dansk politik, vurderer Helle Degn.
Hun går helt klart efter en aftale, der involverer både Centrum-Demokraterne og de konservative.
- Vi skal gå på valg på denne finanslov. Derfor er det klart, at regeringen skal gå efter så bredt et forlig som muligt. CD og de konservative har en interesse i at fastholde den økonomiske politik sammen med Socialdemokratiet og de radikale, mener Helle Degn.
Den tidligere udviklingsminister vurderer, at de konservative vil få mest ud af et kompromis med regeringen.
- Det vil være vigtigt for de konservative at komme tilbage på den linie, Hans Engell kørte i begyndelsen af Nyrup-regeringens tid. Den giver de konservative det bedste afsæt ved et valg. Jeg tror ikke på, at Per Stig Møllers konfrontationslinie giver et fornuftigt resultat for de konservative, måske for Venstre, siger Helle Degn.
Per Stig Møller synes da også i onsdagens interview med Berlingske Tidende at være klar til et kompromis. Den konservative leder nærmest freder regeringen ved efterårets finanslovsforhandlinger.
- Jeg har vanskeligt ved at se, hvad der i den nærmest tid kan true regeringen, siger Per Stig Møller til Berlingske Tidende.
- Stig Ørskov Pedersen (+45) 33 96 96 59.
(c) Reuters Limited 1997.
