C W Obel køb vil kunne give synergieffekt - dir.

KØBENHAVN, 7 marts (Reuter) - C.W. Obel koncernen forventer ikke, at købet af Fjeldstad-gruppen i Norge og Widholms Industri (WIAB) i Sverige, vil få nogen resultatmæssig påvirkning det første års tid. Men koncernen forventer på lidt længere sigt, at de to nye selskaber vil kunne tilføre koncernen en ekspertise, der vil give en synergieffekt i koncernen.
Det siger C.W. Obels adm. direktør Mogens Hugo Jørgensen til Reuters Finans fredag.
- Vi forventer at opnå en synergi mellem de to nye selskaber og nogle af vore egne selskaber, da de på nogle områder besidder forskellig ekspertise, som kan komme de enkelte selskaber til gode, siger Mogens Hugo Jørgensen.
C.W. Obel meddelte tidligere fredag, at SN System, der er en del af C.W. Obel koncernen, har købt hele Fjeldstad-gruppen, der har en årlig omsætning på ca. 160 mio. kr., og overtaget 75 pct. af WIAB, der har et årligt salg på ca. 120 mio. kr.
De to selskaber beskæftiger sig i lighed med de øvrige SN System-selskaber overvejende med ingeniør-, anlægs-og serviceopgaver for procesindustrien, kraft/varmeværker og anden industri.
Efter købene vil SN System omsætte for ca. 850 mio. kr. årligt og beskæftige ca. 1.300 medarbejdere.
C.W. Obel koncernen omsætter for ca. fire mia. kr. og beskæftiger mere end 5.000 medarbejdere.
- Eva Elgaard Pedersen (+45) 33 96 96 57.
(c) Reuters Limited 1997.
