Konservativ teleordfører forstår ikke V - RB.

KØBENHAVN, 20 marts (Reuter) - Det Konservative Folkeparti er ikke glad for Venstres stejle holdning i forhandlingerne om spillereglerne i et frit telemarked.
- Jeg forstår ikke Venstre, siger den konservative teleordfører H. P. Clausen ifølge Ritzaus Bureau efter sammenbruddet i regeringens forhandlinger med V, K og SF.
Parterne gik fra hinanden, fordi Venstre ikke ville frafalde et krav om, at samtrafikreglerne udformes, så Sonofon slipper for at give Tele Danmark samme rabat for brug af Sonofons sendenet, som Tele Danmark skal give Sonofon.
Venstre ønsker, at kun Tele Danmark betragtes som et selskab med dominerende stilling, fordi det danske tele-marked er ét marked, hvor mobiltelefoni og fastnet-telefoni hører under et. Venstres Jens Løgstrup Madsen fastholdt efter forhandlingssammenbruddet, at kun Venstres definition af markedsdominans vil være i overensstemmelse med et kommende EU-direktiv.
- Mobiltelefon-nettet og fastnettet hænger i dag så godt sammen, at man ikke kan betragte dem som to markeder. Regeringen (samt SF og de konservative, red.) lægger op til nogle regler, der indebærer, at mobil-telefonselskaberne skal betale flere hundrede millioner kroner til Tele Danmark, sagde han til Reuters Finans.
Jens Løgstrup Madsen siger, at Venstre står fast på sit synspunkt, også selvom partiet stod isoleret ved torsdagens teleforhandlinger.
- Redaktionen (+45) 33 96 96 56.
(c) Reuters Limited 1997.
