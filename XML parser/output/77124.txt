NEGATIV KORREKTION FOR AKTIER SES FORTSÆTTE.

KØBENHAVN, 25 oktober (Reuter) - Den negative korrektion på det danske aktiemarked forventes at tage fredag med, og hvis ikke weekenden byder på nye ubehagelige overraskelser, kan det meget vel gå den anden vej fra starten af næste uge. Det vurderer en aktiehandler.
- Købere ligger fortsat og venter, så billedet fra torsdag vil fortsætte i dag - sivende kurser under lav omsætning. Derefter kan vi starte på en frisk i næste uge, siger samme markedsdeltager.
KFX-indekset faldt torsdag 0,36 point til 126,87.
Han vurderer, at de største aktier målt på KFX-indekset igen fredag nemt kan falde en kvart til en halv pct.
Den amerikanske dollar ligger imidlertid lidt stærkere, men de internationale rentemarkeder har det fortsat svært.
Dow Jones-indekset faldt tilmed igen torsdag, 43,98 point til 5.992,48, og gevinsthjemtagning sås især indenfor olie, fødevare og husholdnings-artikler.
Den danske KFX-future december faldt 0,65 point til 127,15.
De seneste dages hjemtagning af gevinster på det danske aktiemarked har ramt over en bred front, og det er en markedsdeltagers vurdering, at det også vil være tilfældet fredag.
Højere renter vil sandsynligvis igen fredag presse de finansielle aktier, hvor Den Danske Bank og Unibank faldt hhv. 3 og 2 kr. torsdag til 423 og 271.
Desuden stod FLS, Superfos, Radiometer og Danisco højt på diverse salgslister torsdag. Samme markedsdeltager tilføjer dog, at markedet er meget tyndt og enkelte større ordrer kan påvirke markedet - begge veje.
Mod strømmen i det forventede sivende marked er der ifølge en aktiehandler ikke mange oplagte bud, men han nævner dog flere sidepapirer som Falck, Søndagsavisen og NESA.
I NESA spekuleres der i et snarligt salg af Gentofte Kommunes majoritetspost. Kommunen forventer selv at tage stilling til et eventuelt salg af sin aktiepost på mandag den 28. oktober.
Desuden synes danske vindmøller at være mere populære end nogensinde. Det kan løfte de børsnoterede vind-mølleproducenter.
Ved dobbeltklik på følgende koder kan oplysninger om den seneste udvikling på det danske aktiemarked ses: (.KFX) - KFX Indekset (.PG.CO) - Top 10 stigninger i procent (.PL.CO) - Top 10 tabere i procent (.AD.CO) - Markedsoverblik inkl. volumen i stk. (KFXc1) - KFX november futuren (0#TOP.CO)-KFX-aktier seneste kursudvikling (.AV.CO) - Top 10 efter styk-volumen (.AT.CO) - Top 10 efter kursbevægelser (/slj).
(c) Reuters Limited 1996.
