PHØNIX-KØB GODT FORRENTET FRA ÅR 1 - HØJLAND.

KØBENHAVN, 30 januar (Reuter) - Hvis det lykkes for Superfos at overtage Phønix Contractors vil denne investering være fornuftigt forrentet fra første år. Det sagde adm. direktør i Superfos, Peter Højland, på et pressemøde torsdag.
- Købsprisen vil være fornuftigt forrentet fra det første år, sagde Peter Højlund.
Han præciserede, at den normale fremgangsmåde ved afgivelse af købstilbud er, at investeringen skal give et afkast, der er &quot;væsentligt højere&quot; end obligationsrenten efter skat.
Lykkedes det Superfos at få lov til at overtage Phønix for den budte pris vil det blive finansieret uden en emission.
- Superfos vil betale kontant ud af den likvide beholdning, sagde Peter Højland.
Han oplyste endvidere, at hvis handlen lykkes, vil det betyde, at Superfos Construction Europe vil komme ind i en konsolideringsfase.
- Det vil betyde, at Superfos Contruction Europe i et par år vil være i en konsolideringsfase, sagde han.
Derimod vil det ikke påvirke strategien i de øvrige tre forretningsområder, Superfos Construction US, - Packaging og - Chemicals.
Ifølge den fondsbørsmeddelelse Superfos sendte ud torsdag formiddag, vil Superfos overveje om visse af Phønix&apos; aktiviteter vil kunne drives bedre i andet regi.
Adspurgt om hvilke af Phønix aktiviteter, som Superfos ikke er interesseret i, svarede han, at der eksempelvis kunne blive tale om sælge Phønix ejendomsportefølje fra.
Han ville ikke sige, om Superfos vil skille sig af med Phønix tagaktiviteter.
(c) Reuters Limited 1997.
