BG SER BEDRE FORRENTNING AF LUXEMBOURG-AKTIVITETER.

KØBENHAVN, 17 december (Reuter) - BG Bank forventer at få en bedre forrentning af sin aktiviteter i Luxembourg efter købet af Sydbanks aktiviteter i Luxembourg, oplyser direktør Gert Kristensen fra BG Bank.
- Vores forretning i Luxembourg var sund i sig selv, men det er klart, at når vi gør det her, så er det fordi vi tror på at få en bedre forrentning af det, siger Gert Kristensen til Reuters Finans.
Sydbank oplyste tirsdag, at den har solgt det 100 pct. ejede datterselskab, Sydbank Luxembourg, for den bogførte egenkapital med et tillæg i form af en goodwill-betaling på 37 mio. kr. Sydbank Luxembourgs egenkapital udgjorde primo 1996 138,3 mio. kr., men balancen pr. 30. juni 1996 var knap 2,2 mia. kr.
Gert Kristensen venter, at BG Bank opnår en synergi-effekt ved at slå aktiviteter sammen i Luxembourg.
- Vi får en mere slagkraftig enhed med et større kundegrundlag, siger Gert Kristensen. Han oplyser, at banken ikke har nogle planer om at etablere sig i de andre nordiske lande.
- På det nordiske marked er vi med i samarbejdet Nordic Banking Group, og det er vi godt tilfreds med, siger Gert Kristensen, der henleder opmærksomheden på, at BG Bank er handelsberettiget på børsen i Stockholm.
- Det opfylder en række af de ting, vi gerne vil gøre for vores kunder. Vi har ingen planer om at oprette repræsentation i de nordiske lande, siger Gert Kristensen. (/olm).
(c) Reuters Limited 1996.
