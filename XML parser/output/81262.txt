Icopal-melding om Phønix tidligst 13/3 - adm dir.

KØBENHAVN, 10 marts (Reuter) - Entreprenørkoncernen Icopal vil tidligst torsdag meddele, om virksomheden vil forhøje sit købstilbud på Phønix Contractors. Det siger virksomhedens adm. direktør, Hans C. Andreasen, til Reuters Finans.
- Der kommer ingen melding før vores bestyrelsesmøde på torsdag, siger han.
Icopal har budt 876 mio. kr. for aktierne i Phønix, nøjagtig samme pris, som norske Rieber &amp; Søn har budt. Begge tilbud udløber den 1. april.
Bestyrelsesformand i Phønix, Henry Petersen, har sagt, at han vil anbefale aktionærerne at sælge til Rieber, så længe de to bud står lige eller næsten lige.
Men det betyder ikke, at Icopal er nødt til at forhøje sit bud, siger Hans C. Andreasen.
- Det kan jo være, at nogle af aktionærerne foretrækker at sælge til os, siger han.
To af de største investorer, Lønmodtagernes Dyrtidsfond (LD) og Arbejdsmarkedets Tillægspension (ATP) har endnu ikke meddelt, hvem de vil sælge til. Men LD har tidligere antydet, at fonden foretrækker at sælge til en dansk virksomhed.
Foreløbigt har kun en mindre del af aktierne i Phønix skiftet ejer.
Rieber &amp; Søn meddelte fredag i sidste uge, at koncernen ejer 25,7 pct. af Phønix-aktierne. Desuden har den norske koncern muligvis fået accept fra yderligere en række aktionærer om at købe deres aktier. Og dertil kommer de accepter, som Støttekomiteen for bevarelse af Phønix contractors har indhentet.
Foreningen opfordrer alle aktionærer til at give deres accept til Rieber &amp; Søn for at bevare Phønix som byen Vejens industrilokomotiv.
Hvor mange accepter, det er lykkes at indsamle, vil foreningens talsmand, advokat Tom Tønnies, ikke oplyse.
- Vi holder kortene tæt ind til kroppen, siger han.
Tom Tønnies bekræfter dog, at en aktionær, der ejer 1.500 A-aktier, har meldt sin interesse for at sælge til støtteforeningen.
Phønix-aktiekapitalen er fordelt på 242.343 A-aktier og 1.007.657 C-aktier.
- Morten Bonde Pedersen (+45) 33 96 96 51.
(c) Reuters Limited 1997.
