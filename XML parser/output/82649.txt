Fragt-trend i SAS Cargo vendt efter sløv jan - dir.

KØBENHAVN, 15 april (Reuter) - Efter en meget sløv måned i januar, kan SAS Cargo rapportere om en mere positiv udvikling i fragtmængden. Det siger chef for SAS Cargo, Peter Grønlund, til Reuters Finans tirsdag.
- Januar var utrolig sløv og længe om at komme i gang. Men februar og marts har udviklet sig positivt, så noget at det tabte i januar er kommet ind. Vi ser en vis positiv udvikling, som det er i øjeblikket, siger Peter Grønlund.
Han tilføjer, at udnyttelsen af kapaciteten i SAS&apos; fragtfly også er inde i en opadgående trend.
- Det går den rigtige vej, siger Peter Grønlund.
SAS Cargo i Storbritannien er netop blevet udnævnt til Air Cargo Carrier of the Year, mens selskabet fortsat døjer med kvalitetsproblemer i især selskabets største knudepunkt i København. Peter Grønlund peger på en lang række tiltag, som inden for den sidste tid er blevet sat i værk for at rette op på den kritiske situation.
Han fremhæver, at SAS Cargo fra den 2. april på de vigtigste fragtafgange har indsat en såkaldt &quot;yellow cab&quot;, der bl.a. skal være med til at sikre, at gods og dokumenter kommer afsted sammen og ikke mindst til tiden.
Ordningen er indtil videre på prøve i København og Oslo, men resultaterne er allerede lovende.
- Vi mener allerede nu efter 14 dage, at der er nogle positive effekter, siger Peter Grønlund.
Han tilføjer, at overvågningen af hele fragtprocessen for at lokalisere mangler og muligheder for forbedringer af kvaliteten er øget markant. Det vil ydermere forbedre SAS Cargos produkt. Her kan SAS Cargo i Skandinavien, og især i København, lære noget fra fragtfolkene i Storbritannien, vurderer Peter Grønlund.
SAS Cargo indgik i februar et vidtrækkende samarbejde med Lufthansa Cargo, der skal føre til, at de to selskaber i år 2000 har fælles, global fragthåndtering. Peter Grønlund forventer, at dette samarbejde også vil være med til at rette op på kvaliteten af SAS Cargos ydelser.
Det ekstraordinære fragttillæg, som SAS Cargo lagde oven på sine priser i november sidste år i kølvandet på de store stigninger i brændstofpriserne, bliver fjernet fra og med i dag, tirsdag, oplyser Peter Grønlund.
SAS Cargos fragtpriser er i marts blevet justeret, mest i opadgående retning.
- Priserne er faldet meget indenfor de seneste tre-fire år, og også faldet mere end godt er, når der skal investeres i ny teknologi og terminaler. Vi må nok se i øjnene, at fragten på en række ruteområder er for billig i forhold til de omkostninger, vi har med at flyve, siger Peter Grønlund, der på den baggrund varsler nye ratestigninger.
- Søren Linding Jakobsen (+45) 33 96 96 53.
(c) Reuters Limited 1997.
