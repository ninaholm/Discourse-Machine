NKT MED I SØKABEL-ORDRE PÅ 50 MIO KR - SØFART.

KØBENHAVN, 20 januar (Reuter) - NKT har fået del i en ordre på fortrinsvis søkabler til en værdi af ca. 50 mio. kr., skriver bladet Søfart i denne uge.
- I samarbejde med Stolt Comex Seaway skal der på olie-og gasfeltet Hutton i den britiske del af Nordsøen installeres en syv kilometer lang såkaldt flowline sammen med andet produktionsudstyr, skriver Søfart.
Det er således den første ordre til NKT-koncernens nye søkabelfabrik i Kalundborg Havn, der har kostet 370 mio. kr.
NKT venter betydelig ekspansion inden for offshore rørkabler, og indgik allerede i anlægsfasen af den nye fabrik en aftale med Stolt Nielsen Gruppens offshore specialrederi, Stolt Comex Subsea om at tilbyde pakkeløsninger.
- Det er en sådan pakke til ca. otte mio. US-dollars, som parterne nu har fået ordre på, skriver Søfart.
Bladet tilføjer ydermere, at NKTs anlæg i Kalundborg er omgærdet af en del diskretion, hvad angår udstyr og kapaciteter. Der er dog kun få fabrikker indenfor denne niche af offshore-markedet.
NKT opjusterede i december sine forventninger til årsresultatet 1996 til en andel af koncernresultatet på omkring 180 mio. kr. mod 94 mio. kr. i 1995. NKT Cables, hvor den nye fabrik hører under, forventer for 1996 et resultat før skat, der ligger væsentligt over 1995, hvor det var 60 mio. kr. (/slj).
(c) Reuters Limited 1997.
