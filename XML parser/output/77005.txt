LAVVÆKST KAN HINDRE DANSK ØMU-DELTAGELSE - LEHMAN.

KØBENHAVN, 21 oktober (Reuter) - En periode med lav økonomisk vækst i Europa kan blive skæbnesvanger for en eventuel dansk deltagelse i den Økonomiske og Monetære Unions (ØMU) tredje fase. Og paradoksalt nok, kan den såkaldte stabilitetspagt lægge en dæmper på væksten i de kommende år, mener økonom Keld Holm fra Lehman Brothers i London.
- Udebliver det økonomiske boom og fortsætter lavvæksten i Europa, vil der opstå markante problemer og uroligheder i ØMU&apos;en, hvilket kan skræmme danskerne til et nyt nej, vurderer Keld Holm.
Stabilitetspagten, som EU-kommissionen i sidste uge fremlagde sit forslag til, skal sikre, at ØMU-landenes budgetunderskud holder sig under tre pct. af deres bruttonationalprodukt (BNP).
- Stabilitetspagten betyder, at væksten alt andet lige kan blive lavere, end den ellers ville have været. Og er der fortsat lavvækst i Europa, vil spændingerne vise sig i ØMU&apos;en meget mere markant. Er der derimod høj vækst, ser vi ingen spændinger, fortsætter Keld Holm.
Normalt er renter og valutakurser noget af det første, der tilpasser sig i konjunktur op-og nedgange. Men i ØMU&apos;en, med fælles rente og valutakurs, er denne faktor sat ud af kraft, forklarer Keld Holm.
- De traditionelle stabilisatorer bliver mere eller mindre sat ud af kraft, når der inden for unionen er tale om regionale omsving. Det enkelte land vil ikke kunne stoppe en recession med lavere renter eller ved at justere på valutakursen. Tilbage er kun finanspolitikken, siger Keld Holm.
Men så er det, at problemet med stabilitetspagten melder sig. For pagtens hensigt er principielt at begrænse et lands muligheder for finanspolitiske tiltag.
- Spørgsmålet er, hvor store muligheder stabilitetspagten giver de enkelt lande at føre akkommoderende eller ekspansiv finanspolitik. Så hvis der er en region eller et land, der i forvejen har en svag økonomisk udvikling, får de yderligere problemer, advarer Keld Holm.
Som et middel til at sikre at ØMU-landenes budgetunderskud forbliver under tre pct. af BNP, der er kravet for overhovedet at deltage i ØMU&apos;en, har Kommissionen foreslået et system med bøder på op til en halv pct. af BNP.
Med Luxembourg som eneste undtagelse må alle EU-lande, der i dag ønsker at deltage i ØMU&apos;en, anstrenge sig for blot at opfylde kravet om et budgetunderskud på mindre end tre pct. af BNP i 1997.
- Men for at holde sig under tre pct.-grænsen må de forskellige lande ydermere i en årrække føre en stram finanspolitik. Og for at opnå et tilstrækkeligt finanspolitisk råderum fremover, er de nødt til at komme væsentligt under de tre pct., da en lavkonjunktur på lang sigt ikke kan undgås, siger Keld Holm.
Da den nye fælleseuropæiske centralbank samtidig ønsker at opbygge en troværdighed på linje med tyske Bundesbank, er det sandsynligt, at pengepolitikken i de første par år vil blive en anelse strammere end nødvendigt, vurderer Keld Holm.
- Når der så oven i kommer strukturelle reformer, vil disse tre faktorer tilsammen have en negativ effekt på væksten i de kommende tre til fire år, siger Keld Holm.
Han understreger, at hvis væksten i Europa tager til i de kommende år, bliver risikoen for gnidninger i møntunionen væsentligt formindsket, og muligheden for at danskerne beslutter sig for at være med i unionen tilsvarende større.
- ØMU&apos;en er mange steder solgt som en kur mod økonomiske problemer. Det er den ikke. Derimod gør den de økonomiske og strukturelle problemer mere synlige. Det kan måske få folk til at tænke sig om en ekstra gang, slutter Keld Holm fra London. (/pbt).
(c) Reuters Limited 1996.
