Tankrater steg i årets første halvdel - Clarkson.

KØBENHAVN, 8 juli (Reuter) - Fragtraterne for olietankskibe steg i årets første halvdel. Det fremgår af af den seneste udgave af Shipping Intelligence Weekly fra det britiske skibsmæglerfirma Clarkson.
Udviklingen i fragtraterne har betydning for såvel A. P. Møller Gruppen, som D/S Norden, D/S Torm og D/S Progress, der alle er beskæftigede indenfor olieskibsfart.
Clarksons indeks for de store VLCC råolieskibe over 200.000 tons dødvægt har i årets første halvdel i gennemsnit ligget på 104 mod 85 i hele 1996 og 69 i 1995. Den øjeblikkelige rateudvikling betegnes af Clarkson som stabil.
Indekset for de mindre Suezmax skibe på 120-200.000 tons dødvægt har i årets første halvdel ligget på 148 mod 125 i hele 1996 og 101 i 1995. Også her betegnes rateudviklingen som stabil.
For Aframax-skibene på 60-120.000 tons dødvægt har indekset i årets første halvdel i gennemsnit ligget på 143 mod 109 i 1995 og 94 i 1995. Raterne for Aframax-skibene er dog faldende i øjeblikket, fremgår det.
For de mindre produktankskibe har indekset i årets første halvdel i gennemsnit været 137 mod 111 i 1996 og 109 i 1995. Indekset ligger dog ved ved udgangen af juni på 102.
- Stig Ørskov Pedersen (+45) 33 96 96 59.
(c) Reuters Limited 1997.
