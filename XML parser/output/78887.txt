LAV EFTERSPØRGSEL RAMTE LAURTIZEN TANK I 2 HLV 96.

KØBENHAVN, 9 januar (Reuter) - Rederiet J. Lauritzens gastanksskibe fik i andet halvår ikke den positive udvikling, som rederiet håbede efter første halvårs afslutning.
Blandt andet har tankskibe været belastet af stigende priser på de gasprodukter, der sejles med, med faldende efterspørgsel til følge, forklarer divisionsdirektør i Lauritzen Kosan Tankers, Leif Svanberg til Reuters Finans.
- Udviklingen er dog ikke ensbetydende med, at vi fik underskud. Men det ligner langt fra det resultat, vi opnåede i 1995, siger Leif Svanberg.
Lauritzen Kosan Tankers fik i 1995 et primært resultat på 105,3 mio. kr., og resultatet af 1996 ventes noget lavere. J. Lauritzen Holding offentliggør først sine regnskabstal for 1996 i begyndelsen af marts. Rederiet J. Lauritzen, som Kosan Tankers er en division i, er en del af Holding-koncernen.
Rederiets tankskibe har i andet halvår været ramt af, at oliepriserne og dermed prisen for de gasprodukter, som skibene sejler med er steget. Det har betydet, at efterspørgslen fra den petrokemiske industri i Europa har været mindre end tidligere ventet.
- Når prisen på en vare stiger, påvirker det efterspørgslen voldsomt. Desværre ikke i en positiv retning. Derfor har der været mindre efterspørgsel specielt i andet halvår, siger Leif Svanberg.
Det har medført, at skibene har været beskæftiget i langt mindre grad, end divisionsdirektøren bryder sig om, hvilket har udløst mange ufrivillige ventedage for rederiets skibe, fordi der ikke har været nok beskæftigelse til dem. Leif Svanberg vil dog ikke oplyse, hvor mange ventedage det blev til i 1996.
1996 var også kendetegnet ved mindre vækst i Europa, hvilket også trak efterspørgsel og fragtrater ned. Leif Svanberg vurderer, at fragtraterne faldt ca. 25-30 pct. i 1996 fra det høje niveau i 1995.
Under et konkluderer Leif Svanberg, at den negative tendens, som gastank-divisionen konstaterede i første halvår af 1996 fortsatte ind i andet halvår. (/uha).
(c) Reuters Limited 1997.
