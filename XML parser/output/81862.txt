Danske aktier blandt mest overvurderede - Morgan.

KØBENHAVN, 20 marts (Reuter) - De danske aktier er blandt de mest overvurderede i Europa og dermed også for alvor i farezonen, hvis de europæiske markeder i løbet af 1997 korrigeres ned. Sådan lyder meldingen fra den amerikanske investeringsbank Morgan Stanley.
- Vi venter en generel negativ korrektion på de europæiske aktiemarkeder på omkring 15-20 pct. i forhold til de nuværende niveauer. Da det danske aktiemarked er blandt de mest overvurderede i Europa, vil det blive ramt specielt hårdt, siger senioranalytiker Richard Davidson fra Morgan Stanley til Reuters Finans torsdag.
Ses der på udviklingen i de toneangivende europæiske aktieindeks til og med onsdag, har det danske KFX-indeks da også i løbet af året været blandt de mest stigende med en fremgang på 16,1 pct. Kun det tyske DAX-indeks kommer i nærheden af en sådan stigning med en vækst i 1997 på 14,8 pct. indtil onsdag. De toneangivende indeks i London, Paris, Amsterdam, Stockholm, Oslo og Helsinki er alle steget mindre end det danske i løbet af 1997.
Baggrunden for Richard Davidsons tro på en større negativ korrektion i 1997 er forventningen om stigende renter.
Han vurderer således, at obligationsmarkedet vil få en grim overraskelse over styrken af den økonomiske vækst, givet de nuværende inflationsforventninger og den kendsgerning, at de lange realrenter er på det laveste niveau i mange år.
- Den overraskelse vil udløse en korrektion på en gruppe af overvurderede aktiemarkeder, hvor finansielle aktier vil underperforme og defensive aktier outperforme, skriver Richard Davidson i en udgave af European Strategy EuroLetter dateret 7. marts.
- Blandt de defensive aktier foretrækker vi aktier inden for nærings-og nydelsesmiddelsektoren og tele-aktier, siger Richard Davidson til Reuters Finans.
Han vurderer samtidig, at udsigterne for det danske aktiemarked yderligere skæmmes af forventningen om en svagere amerikanske dollar.
- Der er forholdsvis mange USD-følsomme papirer på det danske marked, påpeger Richard Davidson.
Det danske KFX-indeks var torsdag kl. 14.30 faldet 2 pct.
- Stig Ørskov Pedersen (+45) 33 96 96 59.
(c) Reuters Limited 1997.
