F E Bording øger satsning på nye områder - dir.

KØBENHAVN, 8 august (Reuter) - Grafikvirksomheden F. E. Bording øger nu for alvor satsningen på en række af de områder, der skal kompensere for de seneste års tilbagegang på markedet for traditionelle formularer. Et område, der tidligere har udgjort langt over halvdelen af omsætningen i virksomheden. F. E. Bording søger netop nu syv nye salgsmedarbejdere og har allerede ansat tre i Jylland.
- Den kommende ansættelse af de nye medarbejdere ligger i direkte forlængelse af vores fondsbørsmeddelelse fra januar, hvor vi for alvor lancerede satsningen inden for de andre områder, siger adm. direktør Hans Therp til Reuters Finans.
Ifølge Bording-direktøren udgør de traditionelle formularer, som eksempelvis EDB-lister, nu kun en tredjedel af omsætningen.
- Markedet for almidelige formularar er de seneste år faldet med mellem 5-10 pct. på årsbasis, konstaterer Hans Therp.
Bording ruster sig nu på det brede tryksagsområde, hvor væksten især skal komme fra reklametryksager, trykte ark til laserprintere og digital print på selskabets store laserprintere. Samtidig øges indsatsen på markedet for flybilletter samt øl-og vandetiketter. I alt investeres der i 1997 30 mio. kr. i nye trykmaskiner til øl-og vandetiketter og nye rotationsmaskiner til trykning af direct mail publikationer o.l.
Markedet for øl-og vandetiketter skuffede i 1996 på grund af færre eksportordrer. Den udvikling er vendt i 1997.
- Øl-og vand-området har ikke skuffet i år. En del af de ordrer, der blev udskudt sidste år, har vi fået i år, siger Hans Therp.
På flybilletområdet nyder Bording godt af en vækst i flytrafikken på tre til fire pct. på årsbasis. Overgangen fra de traditionelle billetter til billetter med magnetstriber betyder til gengæld, at konkurrencen på området fortsat er skarp på grund af overkapacitet i produktionen.
Fremgangen på de to områder har betydet, at F. E. Bording nu igen har en eksportandel på omkring 15 pct. efter et fald i 1996 til 13 pct.
På omkostningssiden er F. E. Bording igang med at sikre rationaliseringsgevinster gennem en sammenlægning af to produktionsvirksomheder indenfor grafik-gruppen.
- Vi er i gang med at sammenkøre produktionsvirksomhederne i Viby og Odder, oplyser Hans Therp.
Med de nye tiltag venter F. E. Bording i 1997 at stoppe omsætningsnedgangen i 1995 og 1996. I 1996 måtte F. E. Bording nøjes med et nettooverskud på 7,1 mio. kr. ud af en omsætning på 572,7 mio. kr. Selskabet venter i 1997 et noget bedre resultat end året før.
- Stig Ørskov Pedersen (+45) 33 96 96 59.
(c) Reuters Limited 1997.
