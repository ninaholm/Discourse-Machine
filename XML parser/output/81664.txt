GN Comtext overraskede positivt - analytiker.

KØBENHAVN, 18 marts (Reuter) - GN Comtext var den største overraskelse i GN Store Nord-koncernen i 1996, siger en analytiker på baggrund af koncernens årsregnskab, der blev offentliggjort tirsdag.
- GN Comtext er kommet på ret køl. Det er nok den mest markante afvigelse i forhold til forventningerne, siger han.
Det primære resultat i Comtext blev i 1996 på 12 mio. kr. mod et minus på 14 mio. kr. i 1995. Omsætningen steg 33 pct. til 356 mio. kr. Det skyldes først og fremmest, at selskabet købet virksomheden Mark Gruppen d. 1 juli 1996.
Mark Gruppen udvikler og markedsfører PC-baseret kommunikationssoftware til bl.a. shipping-branchen. Og selskabet var derfor med til at realisere Comtexts målsætning om at blive førende leverandør af kommunikationsløsninger primært til shipping-bank-og rejsebranchen, skriver GN Store Nord i sin regnskabsmeddelelese.
Analytikeren siger, at GN Store Nord-koncernens samlede resultat lå lidt over det forventede.
- Det lå i den øvre ende af vores forventninger, et fornuftigt resultat i forhold til, hvad vi havde regnet med, siger analytikeren.
Udover GN Comtext, var det kun telegrafselskabet og Sonofon, der afveg fra forventningerne.
- Telegrafselskabet var dårligere end forventet, selvom der allerede var forventet en vis nedgang. Omvendt giver Sonofon et mere positivt bidrag end forventet. Og de to ting vejer nogenlunde hinanden op størrelsesmæssigt.
- Morten Bonde Pedersen (+45) 33 96 96 51.
(c) Reuters Limited 1997.
