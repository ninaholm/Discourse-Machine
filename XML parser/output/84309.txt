Presserunde - Generelle nyheder mandag 2 juni.

Reuters står ikke inde for avisartiklernes nøjagtighed 1) Statsminister Poul Nyrup Rasmussen (S) og udenrigsminister Niels Helveg Petersen (R) kommer på store arbejdsopgaver de næste par uger. De danske EU-forbehold er således ikke nævnt med et eneste ord i udkastet til den nye traktat, og statsministeren har ellers sagt, at forbeholdene også vil eksistere efter den nye traktat. (Information side 1 og 3)
2) Udenrigsminister Niels Helveg Petersen er godt tilfreds med det hollandske udspil til en ny EU-traktat, der blev offentliggjort lørdag. &quot;Der er ikke meget nyt i udspillet, som skal føre til, hvad vi efter alt at dømme, kommer til at kalde Amsterdam-traktaten&quot;, siger udenrigsministeren. De mest markante elementer er en bedre miljøgaranti og forslag til nye stemmeregler i EU. (Berlingske Tidende side 5, Børsen side 14)
3) Miljøminister Svend Auken (S) er langt fra tilfreds med Cheminovas indsats for at standse, at nicaraguanske landarbejdere forgiftes under arbejdet med firmaets sprøjtegifte. &quot;Sidst sendte de jo bare deres informationschef afsted - og gjorde det til en PR-sag,&quot; siger miljøministeren. Auken er i stedet parat til at indgå et utraditionelt samarbejde med fagbevægelsen om at kortlægge problemerne. (Det Fri Aktuelt side 14)
4) Søndagens tv-debat mellem statsminister Poul Nyrup Rasmussen og de to borgerlige partiledere, Uffe Ellemann-Jensen og Per Stig Møller, udmøntede sig i et par klare budskaber fra de tre. Statsministeren bebudede, at han vil sænke lejeværdien på de dyreste huse, mens Uffe Ellemann-Jensen gav sin støtte til de konservatives forslag om at skære i efterlønnen. Nyrup Rasmussen forsøgte flere gange at berolige bil-og boligejerne - en vælgergruppe, der har svigtet Socialdemokratiet efter det nylige forlig med SF og Enhedslisten. (Politiken side 2, Berlingske Tidende side 2)
5) Beskyldninger om løgn og usandheder føg gennem luften, da statsminister Poul Nyrup Rasmussen (S) søndag aften mødte oppositionslederne Per Stig Møller (K) og Uffe Ellemann-Jensen (V). Men der var også plads til smil. (Det Fri Aktuelt side 8)
6) Sjælland blev i går officielt landfast med Jylland og Fyn. Den faste forbindelse over Storebælt blev i går indviet, da et særtog på 300 meter kørte igennem tunnelen klokken 11.10. Dronningen og en lang række inviterede gæster var til åbningen af den faste forbindelse - det vakte dog undren, at statsministeren havde meldt afbud. (Berlingske Tidende side 1 og 1. sektion side 6-10, Politiken side 1 og 1. sektion side 4-5, Børsen side 11)
7) De fem borgmestre, der stiftede Kulturby 96, vil nu redde den fra at gå konkurs. De 15 mio. kr., der mangler i kassen, vil borgmestrene for København og Frederiksberg kommuner og Frederiksborg, Roskilde og Københavns amter nu bede deres respektive kommunalbestyrelser og amter om at give til kulturbyen. (Politiken side 2, Berlingske Tidende side 2)
(Presserunden er udarbejdet af Finansinformation).
(c) Reuters Limited 1997.
