Novo hensatte 107 mio kr i 1996 til fratrædelse.

KØBENHAVN, 12 marts (Reuter) - Novo Nordisk hensatte 107 mio. kr. i regnskabet for 1996 til dækning af fratrædelsesgodtgørelser i forbindelse med koncernens bestræbelser på at reducere omkostninger til stabs-og serviceaktiviteter. Det fremgår af årsregnskabsmeddelelsen for 1996, der blev offentliggjort onsdag.
- Som følge af den siden 1994 gennemførte omstrukturering af Novo Nordisks aktiviteter nu må anses for tilendebragt, forventes ikke yderligere omstrukturerings-omkostninger i 1997, skriver selskabet.
I tredje kvartal hensatte Novo Nordisk 50 mio. kr. til imødegåelse af de forventede engangsomkostninger.
De samlede omkostninger til omstruktureringer udgjorde i 1996 104 mio. kr. mod 177 mio. kr. i 1995.
Novo Nordisk fik i 1996 et overskud før skat på 2.521 mio. kr. eller en stigning på 17 pct. fra 1995.
- Søren Linding Jakobsen (+45) 33 96 96 53.
(c) Reuters Limited 1997.
