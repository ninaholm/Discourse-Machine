Sygedage sprænger kommunale budgetter - blad.

KØBENHAVN, 11 juni (Reuter) - Kommunalt ansattes usædvanligt mange sygedage ender med at skabe et hul på en lille halv mia. kr. i kommunernes budgetter i 1997, skriver bladet Danske Kommuner.
- Hvis udgifterne fortsætter med at stige med samme takt resten af året, ender det med en budgetoverskridelse på 460 mio. kr. Under alle omstændigheder gør det også kommunernes budgetlægning for 1998 særdeles vanskelig, siger fuldmægtig Tim E. Andersen fra Kommunernes Landsforenings (KL) økonomiske sekretariat til Danske Kommuner.
Kommunerne forhandler i disse dage med finansminister Mogens Lykketoft om næste års budget. Ifølge KL&apos;s formand, Evan Jensen (V) venter kommunerne at få et underskud på fem mia. kr.
- Det, som er spørgsmålet for finansministeren er, om der er så stort et pres på udgiftsniveauet, som vi siger. Men vi mener, at vi er realistiske, sagde Evan Jensen tirsdag til Reuters Finans.
Finansministeren har ifølge Ritzaus Bureau mandag accepteret en skattestigning i amterne på 0,5 pct. point til næste år.
Amtsrådsforeningen opererer med et budgetteret underskud i 1998 på 3,5 mia. kr., svarende til en skattestigning på 0,8 pct.point.
Mogens Lykketoft nøjedes tirsdag med at oplyse til Reuters Finans, at han er blevet enig med amterne om et forhandlingsresultat, og at parterne mødes igen mandag i næste uge.
Amtsrådsforeningen oplyser til Reuters Finans, at forhandlingsresultatet skal behandles på et ekstraordinært bestyrelsesmøde i Amtsrådsforeningen onsdag eftermiddag.
- Morten Bonde Pedersen (+45) 33 96 96 51.
(c) Reuters Limited 1997.
