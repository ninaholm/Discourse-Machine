Oliepris vil fortsætte ned - Saga Petroleum.

KØBENHAVN, 28 februar (Reuter) - Det norske olieselskab, Saga Petroleum, forventer, at den negative trend, som prisen på Brent-olie til lastning i april var underlagt i sidste uge, vil fortsætte. Det fremgår af olieselskabets ugentlige markedskommentar.
- Den sidste uge er markedet fortsat med at falde. Fyringsolie er således fortsat med at falde p.g.a. høje temperaturer i både USA og Europa. Fyringsolie til levering i april har nået en lavere pris en olie til levering i maj og fremover, skriver Saga.
Aprilkontrakten forventes at bevæge sig inden for prisbåndet 18,50-20,00 dollars per tønde, vurderer Saga.
April-futuren faldt i sidste uge til under 20 dollars per tønde, hvilket er første gang siden august 1996.
Siden januar er prisen for den først udløbende Brent-kontrakt faldet knap fem dollars per tønde.
Brent-olie til lastning i april ligger fredag ved 12.30-tiden i 19,16 USD, hvilket er 19 cents lavere end lukkekursen torsdag.
- Jørn Nurkka (+45) 33 96 96 55.
(c) Reuters Limited 1997.
