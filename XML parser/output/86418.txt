Novo Nordisk ser HRT-gennembrud i USA om nogle år.

KØBENHAVN, 8 august (Reuter) - Novo Nordisk lægger op til et gennembrud i USA indenfor hormonterapi til kvinder i overgangsalderen i løbet af nogle år, siger Ingelise Saunders, en af cheferne for Novo Nordisks internationale operationer, til Reuters Finans.
- Vi har siden 1992 arbejdet med at udvikle vores produkter specielt til det amerikanske marked, og vi har haft store udviklingsprogrammer kørende i USA. De programmer er nu ved at være færdige. Vi forventer at komme i gang på det amerikanske marked i løbet af nogle år, siger Ingelise Saunders.
Novo Nordisk er verdens tredjestørste udbyder af hormonerstatninger (HRT) for at mindske generne i forbindelse med overgangsalderen, herunder forebyggelse af knogleskørhed. Men det er endnu ikke lykkes at få foden indenfor på det store og vigtige amerikanske marked. Det arbejder danskerne hårdt på at få ændret.
Men Ingelise Saunders holder sig fra at give et mere eksakt bud på, hvornår Novo Nordisk kan sælge sine første HRT-produkter i USA, da registreringsansøgninger til de amerikanske sundhedsmyndigheder, FDA, endnu ikke er indsendt.
I 1996 indgik Novo Nordisk en global alliance med Rhône-Poulenc Rorer indenfor HRT-området, og den vægtige medicinal-og kemikoncern skal også være med til drive Novo Nordisks produkter frem.
Alliancen er så småt ved at tage fart, og de to parter samarbejder nu i England, Tyskland, Frankrig, Østrig og Schweiz. På den igangværende FIGO-kongres for verdens førende gynækologer i Bella Center har Novo Nordisk og Rhône-Poulenc Rorer tilmed startet samarbejdet i Norge.
- I løbet af et års tid vil vi være startet i langt de fleste lande og i hvert fald have alle fire nordiske lande med, siger Ingelise Saunders.
Den globale alliance med franskmændene supplerer Novo Nordisks egne tabletbaserede HRT-produkter med plasterbaserede produkter og giver samtidig en bredere geografisk dækning.
- Det har været vigtigt for os, at uanset om kvinden vil have plaster eller tabletter kan hun få det via os, siger Ingelise Saunders.
Hun udtrykker samtidig begejstring for, at FIGO-kongressen er kommet til Danmark, hvilket har givet Novo Nordisk et godt udstillingsvindue overfor den internationale lægestand.
- Vi er utroligt glade for, at FIGO-kongressen er kommet til Danmark, så Novo Nordisk kan vise, hvor det kommer fra. Vi har arbejdet tæt sammen med FIGO-komiteen for, at vi også har kunnet bidrage til en velorganiseret og professionel kongres, siger Ingelise Saunders.
Novo Nordisk omsatte i 1996 HRT-produkter for 930 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
