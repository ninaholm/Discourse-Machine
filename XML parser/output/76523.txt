NÆPPE ISOLERET DANSK RENTESÆNKNING - CODAN BANK.

KØBENHAVN, 25 september (Reuter) - Selv om den danske valuta er blevet styrket markant mod D-marken i den seneste tid, er det ikke særligt sandsynligt, at Danmarks Nationalbank foretager en isoleret dansk rentenedsættelse. Det vurderer underdirektør Niels Lorentz Nielsen fra Codan Bank onsdag.
- Konjunkturmæssigt er Danmark foran Tyskland og det meste af Europa, og jeg tror, at Nationalbanken skal presses meget, før den isoleret sætter de officelle danske renter ned, når der ikke er behov for det konjunkturmæssigt, siger han til Reuters Finans.
Hvis den danske krone styrkes yderligere til omkring 3,80-3,82 per D-mark fra de nuværende 3,84, bliver Nationalbanken imidlertid nødt til at foretage sig noget, mener han.
Og så er valgmulighederne er enten en dansk rentenedsættelse eller direkte intervention på valutamarkedet, mener Niels Lorentz Nielsen.
- Det er mere sandsynligt, at Nationalbanken intervenerer, end går alene med en dansk rentenedsættelse, selv om rentersænkninger historisk er blevet brugt i situationer som denne, siger Niels Lorentz Nielsen.
Traditionelt har man ikke interveneret direkte på valutamarkedet i Danmark, men det er muligt, at Nationalbanken vil følge den svenske Riksbanks eksempel med øget direkte handel i valutamarkedet, mener han.
- Valutareserven er ganske stor, og den vil blive større, hvis man forsøger at svække kronen. Det er dog en mulighed, at man bruger noget af en eventuelt stigende valutareserve efter intervention til at indfri en del af vores lån i udlandet, siger Niels Lorentz Nielsen.
Sveriges Riksbank oplyste onsdag, at den i fremtiden vil være mere aktiv på valutamarekdet med henblik på at øge stabiliteten i kursen på den svenske krone.
Skulle Tyskland sænke deres renter yderligere, er Niels Lorentz imidlertid ikke i tvivl om Nationalbankens reaktion.
- Vi vil følge de tyske renter tæt, og sættes de ned, følger vi automatisk efter i Danmark, siger Niels Lorentz Nielsen fra Codan Bank. (/klp).
(c) Reuters Limited 1996.
