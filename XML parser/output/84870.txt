EF-udtalelse i svensk sukkersag går Danisco imod.

KØBENHAVN, 17 juni (Reuter) - EF-domstolens første udtalelse i Daniscos sukkersag mod den svenske stat giver ikke meget håb til den danske industri-og fødevarekoncern om at få, helt eller delvist, sin engangsafgift på 400 mio. SEK tilbage. Det fremgår af domstolens generaladvokats konklusion i sagen tirsdag.
I forbindelse med Sveriges indtræden i EU den 1. januar 1995 vedtog den svenske Riksdag en lov, hvorefter hele Daniscos lager af svensk sukker per denne dato blev pålagt en afgangsafgift på godt 400 mio. SEK.
Daniscos svenske sukkerdivision, Danisco Sugar AB indbragte denne sag for de svenske domstole, som derefter bad EF-domstolen afgive en præjudiciel afgørelse om afgiftslovens overensstemmelse med Traktaten om Sveriges Tiltræden i EU og Markedsordningen for sukker.
Udtalelsen fra generaladvokaten er den første antydning af EF-domstolens vurdering af sagen, og den hælder ikke til Daniscos fordel. Generaladvokaten lægger nemlig vægt på, at den Europæiske Unions love ikke er uforenelige med engangsafgifter på varelagre, når et nyt medlemsland træder ind i Unionen.
De pågældende produkter skal dog være karakteriseret af en betydelig forskel mellem prisen i EU og prisen på det hjemlige marked inden indtrædelsen. Desuden skal afgiften være af engangsnatur, og rettes imod den gevinst, der opstår ved indtrædelse i EU. Det giver Danisco dårlige kort på hånden.
Situationen tages dog med ro i hovedkontoret ved Københavns havnefront.
- Nu vil vi studere udtalelsen nærmere og afvente domstolens afgørelse, siger informationschef i Danisco, Anette Juhler-Kjær til Reuters Finans.
Der ventes en afgørelse fra EF-domstolen i september eller oktober, hvorefter sagen fortsætter ved de svenske domstole.
- Søren Linding Jakobsen (+45) 33 96 96 53.
(c) Reuters Limited 1997.
