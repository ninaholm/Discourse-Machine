Fald i udbetalinger fra LG fortsatte i 1996 - LG.

KØBENHAVN, 29 april (Reuter) - For tredje år i træk kunne Lønmodtagernes Garantifond (LG) konstatere et fald i udbetalingerne til konkursramte lønmodtagere. Det fremgår af en pressemeddelelse fra LG tirsdag.
I 1996 udbetalte fonden 179 mio. kr. i løn og feriepenge til 15.452 lønmodtagere svarende til et fald på ca. seks pct. i forhold til 1995.
- I 1996 modtog LG 14.346 anmeldelser fra lønmodtagere, hvis arbejdsgiver var gået konkurs eller ophørt på tilsvarende måde. Det er det laveste antal siden midten af firserne, skriver LG.
LG godkendte i 1996 totalt 1.558 virksomhedsophør, hvilket er ni pct. færre end året før. De 1.558 ophør svarer til 1,1 pct. af det samlede antal arbejdsgivere.
- Det er et fald på 0,2 pct.point sammenlignet med 1995. Faldet er fordelt på alle brancher, skriver LG.
- Eva Elgaard Pedersen (+45) 33 96 96 55.
(c) Reuters Limited 1997.
