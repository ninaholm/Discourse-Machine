DØR-stramning når ikke regeringens mål - DDB.

KØBENHAVN, 21 maj (Reuter) - Skal regeringen leve op til sine egne ambitioner om en finanspolitisk stramning i 1998, skal der gennemføres yderligere stramninger ud over de, der onsdag lægges op til i vismandsrapporten fra Det Økonomiske Råd. Det konstaterer cheføkonom Jørgen Birger Christensen fra Den Danske Bank.
Både finansminister Mogens Lykketoft (S) og økonomiminister Marianne Jelved (R) har flere gange givet udtryk for, at der er behov for en finanspolitisk stramning med en finanseffekt på ca. 0,5 pct. af BNP i 1998.
Vismændenes ønske om en stramning på ekstra fire mia. kr., udover de to mia. kr. der kommer fra det nyligt indgåede afgiftsforlig, er kun nok til at sikre en neutral finanspolitik i 1998, da den sidste del skattereformen indebærer en lempelse af finanspolitikken i 1998.
- Det betyder, at regeringen yderligere skal stramme finanspolitikken udover det, der lægges op til i vismandsrapporten, siger Jørgen Birger Christensen til Reuters Finans.
I grove tal skal regeringen finde 5-6 mia. kr. yderligere, hvis finanseffekten skal blive minus 0,5 pct. af BNP. I det tal, er der dog ikke medregnet udgiftsstigningerne i kommunerne og amterne. Ifølge forhandlingsudspil fra Kommunernes Landsforening (KL) og Amtsrårdsforeningen kræver kommunerne i 1998 5,4 mia. kr. ekstra, mens Amtsrådsforeningen kræver 3,5 mia. kr.
Sammenlagt kan regeringen dermed risikere at skulle finde 18-19 mia. kr. for at leve op til egne målsætninger om en reel finanspolitisk stramning på 0,5 pct. af BNP.
- Stig Ørskov Pedersen (+45) 33 96 96 59.
(c) Reuters Limited 1997.
