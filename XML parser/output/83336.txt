A P Møller på vej ind i dansk tele-opgør - MM.

KØBENHAVN, 5 maj (Reuter) - A. P. Møller-selskabet Mærsk Data er på vej ind i tele-opgøret på det danske marked, skriver Ugebrevet Mandag Morgen (MM).
Her satser svenske Telia og France Telecom flere milliarder kroner for at erobre hver 20 pct. af det danske marked for mobiltelefoni.
- Satsningen for de nye selskaber er stærkt risikabel, og France Telecom og A. P. Møller vil nu efter alt at dømme gå sammen for at dele den finansielle risiko, skriver MM, der bringer en selvstændig historie om, at Mærsk Data drøfter fremtidigt medejerskab af France Telecoms danske datterselskab, Mobilix,
Mærsk Datas adm. direktør, Steen Hundevad Knudsen, oplyser til MM, at selskabet har samtaler med flere teleoperatører. Ifølge ugebrevet har det tidligere været fremme, at både Mobilix og Sonofon var inde i billedet.
Det er imidlertid ikke Sonofon, som søger en medejer, oplyser selskabets formand, Jørgen Lindegaard, ifølge MM.
Ugebrevet tilføjer, at Mobilix&apos; adm. direktør, Monique Moullé-Zetterstrøm tidligere har oplyst, at selskabet var på udkig efter en dansk partner med et godt navn.
- Vi er blevet kontaktet af flere og snakker sammen. Men man kan ikke sige, at der er egentlige forhandlinger. Er der en god forretning, er vi med, eventuelt som medejer, siger Steen Hundevad Knudsen ifølge MM.
- Redaktionen (+45) 33 96 96 56.
(c) Reuters Limited 1997.
