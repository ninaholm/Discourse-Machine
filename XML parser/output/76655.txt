MARKEDET TROR PÅ RADIOMETER OPKØB - HANDLER.

KØBENHAVN, 2 oktober (Reuter) - Markedsdeltagerne sidder i øjeblikket og undrer sig lidt over, hvad det er der foregår i Radiometer, efter selskabets afvisning af artiklen i Dagbladet Børsen.
- Det virker som om, at Radiometers adm. direktør Johan Schrøder har fået kolde fødder, og at nyheden om virksomhedsovertagelsen er sluppet ud for tidligt, siger en handler til Reuters Finans onsdag.
Den generelle holdning i markedet er ifølge handleren, at Schrøder har talt over sig, og at Radiometer faktisk er på vej med et virksomhedskøb.
- Det kan være at, der er nogle, som mangler at blive orienteret i hans bagland, så han er nødt til at afvise alt og sige, at han er blevet misforstået, siger en anden handler.
Radiometer-aktien blev straks fra morgenstunden handlet op på forventningen om et snarligt opkøb, og var en overgang oppe i kurs 396 - 22 kr. højere end åbningskursen. Efter Radiometers afvisning af overtagelsesplanerne er aktien faldet lidt tilbage igen, og sluttede dagen i kurs 383, hvilket er et plus på otte kr.
- Når og hvis vi får bekræftet en virksomhedsovertagelse, vil aktien stige igen, vurderer en chefhandler.
Årsagen til forvirringen omkring Radiometer, er en artikel i dagens udgave af Dagbladet Børsen. Heraf fremgår det, at Radiometer forhandler om at købe en ny aktivitet i udlandet med en årlig omsætning på mellem en halv til en mia kr. til en pris af 1,5 til 2,5 mia. kr.
Senere afviste Radiometers adm. direktør, Johan Schrøder, i en pressemeddelelse at selskabet forhandler om en overtagelse.
- Det er formentlig en uheldig sammenblanding af forskellige baggrundsoplysninger om de to børsnoterede virksomheder suppleret med undertegnedes manglende omhu med at præcisere, hvad jeg udtalte mig om, som har bevirket, at artiklen i Børsen er kommet til at fremstille en forkert historie, skriver Schrøder i meddelelsen. (/jnu).
(c) Reuters Limited 1996.
