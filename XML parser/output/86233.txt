Nykredit ser ingen yderligere rentefald foreløbig.

KØBENHAVN, 4 august (Reuter) - Den seneste tids rentefald på det danske marked ventes at have stødt på en midlertidig modstand efter, at Bundesbank på det sidste rådsmøde inden sommerferien sendte signaler ud en øget risiko for indførelse af en variabel repo-rente, som værn imod en forsat svækkelse af DEM overfor USD. Det vurderer økonomerne i Nykredit Bank i den seneste udgave af Investorguide.
- Dette ventes at begrænse potentialet for yderligere rentefald herhjemme - i det mindste på kort sigt. I samme retning trækker den fortsatte opdrift i den danske forbrugerprisinflation.
Den seneste tids fald i de danske renter tilskriver økonomerne et niveauskifte på det amerikanske marked efter de nye og optimistiske toner i centralbankdirektør Alan Greenspans Humphrey-Hawkins redegørelse til Kongressen.
- Det er vores vurdering, at den umiddelbare eufori efter Greenspans redegørelse næppe kan fastholdes, og at markedet uændret vil vise sig fastlåst i forventningerne til tidspunktet for den næste pengepolitiske stramning, når økonomien på ny vinder momentum efter den temporære opbremsning i andet kvartal, skriver Nykredit Bank.
Økonomerne venter en pengepolitisk stramning på 0,25 pct.point vil være påkrævet i andet halvår, men at tidspunktet for stramningen er udskudt til fjerde kvartal.
- Jørn Nurkka (+45) 33 96 96 55.
(c) Reuters Limited 1997.
