REGERINGENS LØN-ESTIMAT SPRINGER I ØJNENE - DDB.

KØBENHAVN, 7 oktober (Reuter) - Det mest iøjenfaldende ved Økonomiministeriets Økonomisk Oversigt for oktober er regeringens forventninger til lønudviklingen i specielt 1997. Det siger cheføkonom Jørgen Birger Christensen fra Den Danske Bank i en kommentar til oversigten.
- Hvis man virkelig tror på fire pcts. lønstigninger - dvs. fastholder en høj lønstigningstakt i en situation, hvor andre lande har faldende lønstigningstakt, så er det en alvorlig situation, siger Jørgen Birger Christensen til Reuters Finans.
For det første vil det gå ud over konkurrenceevnen, men det vil også give Danmark en spids højere inflation end andre lande, hvilket i sidste ende vil kunne ses i renteforskellen til andre lande, lyder forklaringen.
Økonomiministeriet forudser en lønstigningstakt på 4,0 pct. i både 1996 og 1997 på LO/DA-området. Helt så store lønstigninger regner Den Danske Bank ikke med. Økonomiministeriets skøn på 4,0 pct i 1997 er 0,5 pct.point højere end DDB&apos;s forventning, forklarer Jørgen Birger Christensen.
- Hvis man tager udgangspunkt i DA&apos;s lønstatistik og de lønstigninger, der er givet i industrien i løbet af året, skal der nærmest en lille accelleration i lønningerne til for at nå op på fire pct., siger han.
Økonomiministeriet nævner imidlertid, at en afdæmpet lønstigningstakt i udlandet vil lægge en dæmper på den danske lønudvikling. Alligevel ligger de danske lønninger fortsat over udlandets.
- Lønstigningen i Danmark vil i 1997 være godt 0,5 pct.point højere end den skønnede lønudvikling i udlandet. Sammenlignet med den skønnede lønudvikling i kernelandene i EU ventes den danske lønstigning at være 1,5 pct.point højere, skriver Økonomiministeriet i oversigten.
Jørgen Birger Christensen fremhæver dog at økonomiministeriets større lønstigningsskøn falder godt i tråd med regeringens vækstforventninger, der ligeledes ligger over bankens egne forventninger.
I Økonomisk Oversigt er forventningen til væksten i BNP i 1997 opjusteret med 0,1 pct.point til 3,1 pct. Den Danske Bank venter en økonomisk vækst på 2,5 pct. til næste år. (/pbt).
(c) Reuters Limited 1996.
