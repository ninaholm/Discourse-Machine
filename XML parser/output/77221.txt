AKTIER SES STIGE LANGSOMMERE I 4 KVT - CODAN.

KØBENHAVN, 31 oktober (Reuter) - Codan Bank venter mindre stigninger på aktiemarkedet i årets sidste tre måneder end tidligere på året, fremgår det af den seneste udgave af Information Om Puljeafkast, som Codan Bank udgiver.
- For oktober kvartal som helhed forventer vi, at obligationsrenterne vil være stort set uændrede i USA og svagt faldende i Europa inklusiv Danmark. For aktiemarkederne venter vi en fortsat stigende tendens, men i væsentligt langsommere takt end i det forløbne kvartal, hedder det i vurderingen.
Det fremgår, at sandsynligheden for en amerikansk renteforhøjelse er blevet mindre, men det kan fortsat godt ske inden årets udgang.
- Hvis der kun bliver tale om en beskeden forhøjelse, venter vi ikke store markedsmæssige reaktioner, selv om en vis korrektion af kurserne på aktiemarkedet må siges at være nærliggende efter to års næsten uafbrudt, kraftig stigning, som har bragt Dow Jones indekset fra under 4.000 til næsten 6.000, skriver Codan Bank.
Det bemærkes, at et eventuelt kursfald på amerikanske aktier også vil kunne mærkes på de europæiske markeder.
- Men medmindre der også her bliver iværksat renteforhøjelser, vil reaktionen formentlig blive beskeden, hedder det i vurderingen. (/olm).
(c) Reuters Limited 1996.
