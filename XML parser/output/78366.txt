NY STGB-KUPONRENTE I TRÅD MED PRAKSIS - NATBANK.

KØBENHAVN, 17 december (Reuter) - Fastsættelsen af kuponrenten på det nye statsgældsbevis på historisk lave fire pct. følger den hidtidige praksis, da Nationalbankens interne regneregel for fastsættelse af kuponrenter på statsgældsbeviser er anvendt. Det siger kontorchef i Nationalbankens Kapitalmarkedsafdeling, Ove Sten Jensen til Reuters Finans.
- Vi har anvendt vores faste regneregel, så fastsættelsen af kuponrenten er helt i tråd med den hidtidige praksis, siger Ove Sten Jensen.
I en pressemeddelelse tirsdag meddelte Nationalbanken, at låneviften i januar udvides med to nye statspapirer, 4 pct. Stgb. 2000 I og 5 pct. St.l. 2005.
Flere markedsdeltagere har tidligere udtrykt tvivl om, hvorvidt Nationalbanken ville vælge en så lav kuponrente. Det skyldes, at generelle markedsforventninger om stigende renter i 1997 kunne betyde en hurtig lukning for udstedelse i papirer med en så lav kuponrente.
Det vil være tilfældet, hvis mindsterenten ekstraordinært bliver sat op i løbet af foråret eller ved næste ordinære fastsættelse i juni, gældende for andet halvår 1997. Mindsterenten er i øjeblikket fire pct., hvilket som udgangspunkt vil gælde frem til ultimo juni 1997.
Ove Sten Nielsen pointerer, at Nationalbanken ved fastsættelse af kuponrenten har holdt fast ved sin hidtidige politik. Han har således ingen kommentarer til Nationalbankens forventninger til den fremtidige renteudvikling.
Med hensyn til åbningen af den nye statsobligation, 5 pct. St.l. 2005 tilføjer Ove Sten Jensen, at Nationalbanken indretter sine produkter - sin lånevifte - efter de gældende markedsvilkår.
- Med åbningen af den nye statsobligation slår vi to fluer med et smæk. Vi får et lån med en mere tidssvarende kuponrente samt et lån med udløb i 2005, hvilket passer ind i statens afdragsprofil, siger Ove Sten Jensen.
Nationalbankens hidtidige politik med at tilstræbe, at statens statsgældsbeviser og statsobligationer bliver store og likvide vil også gælde for de nye papirer. Den nye statsobligation skal imidlertid først i henimod årtusindeskiftet udgøre den fem-årige benchmark i låneviften.
Det medfører ifølge Ove Sten Jensen, at opbygningen af lånets størrelse ikke har det samme hastværk for lån, som på kortere tid er tiltænkt en benchmark-status.
Det nye statsgældsbevis åbner den 7. januar kl. 11.00, mens den nye statsobligation har premiere en uge senere, den 14. januar ligeledes kl. 11.00. (/slj).
(c) Reuters Limited 1996.
