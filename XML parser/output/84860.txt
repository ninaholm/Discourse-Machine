Unibank-strategi uændret efter finansbrud - Krarup.

KØBENHAVN, 17 juni (Reuter) - BG Banks frieri i danske finanskredse efter ophævelsen af forlovelsen med Nykredit gør ikke indtryk på Unibank. Strategien om selv at udvikle en nordisk platform ligger fast, understreger formanden for Unibanks direktion, Thorleif Krarup, over for Reuters Finans tirsdag.
- Det (bruddet mellem BG Bank og Nykredit, red.) ændrer ikke vores strategi, som er at opbygge en nordisk platform. Der er ikke ændrede signaler fra vores side, siger Thorleif Krarup.
Han tilføjer, at Unibanks største udfordring ikke ligger i at blive meget større på det danske marked, selv om der fortsat er en del vækstmuligheder. Den virkelige udfordring for Danmarks næststørste bank er at opbygge en nordisk platform, så banken er konkurrencedygtig inden for udvalgte delmarkeder.
- Vores udfordring er ikke kritisk masse i Danmark. Vores udfordring som bank er at få opbygget en nordisk platform i tide, inden konkurrencen i Norden bliver virkelig intensiv, siger Thorleif Krarup.
Flere internationale finanshuse, herunder JP Morgan i London, ser Unibank som en mulig fusionspartner for BG Bank, der leder efter en ny stor partner.
Unibank påbegyndte sin nordiske strategi for halvandet år siden og satser hårdt på erhvervskundebetjening, formuepleje og værdipapirhandel.
- Vi tror, at det er vigtigt i de her år i erhvervskundebetjeningen, værdipapirhandelen og formueplejen at bygge en nordisk platform op. Det er nok der, at den hårdeste konkurrence kommer til at stå, siger Thorleif Krarup.
Han tror ikke, at bruddet mellem Nykredit og BG Bank får større konsekvenser for udviklingen på det nordiske marked, men det kan dog afføde visse ændringer på det danske marked. Nykredit har eksempelvis annonceret en oprustning af sine bankaktiviteter, men det får dog ikke Unibanks topchef til at frygte for den fremtidige konkurrence.
- En konkurrent fra eller til på erhvervskundemarkedet ændrer nok ikke konkurrencebilledet særligt meget, siger Thorleif Krarup.
Unibank-topchefen har tidligere udtalt, at hvis ikke banken kan bruge egenkapitalens komfortable størrelse til at vokse ved egen kraft, bør banken overveje at udlodde pengene til aktionærerne eller investere i et mellemstort dansk pengeinstitut. Sådanne overvejelser ligger dog et stykke ude i fremtiden.
- Jeg tror, at vi kan bruge den (de opbyggede egenkapitalreserver, red.) via de vækstmuligheder, der er i markedet. Overvejelser om at give pengene tilbage til aktionærerne ligger et par år ude i fremtiden, siger Thorleif Krarup.
Bankens kapitalkrævende vækstmuligheder ligger primært i en forøgelse af bankudlån og realkreditudlån. Udvikling af bankens forsikringsprodukter kræver derimod ikke de store ressourcer, fremhæver Thorleif Krarup.
- Søren Linding Jakobsen (+45) 33 96 96 53.
(c) Reuters Limited 1997.
