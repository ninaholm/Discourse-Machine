KØB DANISCO OP TIL KURS 370 - DEUTSCHE MG.

KØBENHAVN, 10 januar (Reuter) - Deutsche Banks investeringsbank, Deutsche Morgan Grenfell, har fastholdt sin overweight-anbefaling på Danisco efter selskabets halvårsregnskab i december.
Det fremgår af en opdatering på Danisco fra investeringsbanken.
- Vi fastholder vores anbefaling på Danisco, og anbefaler fortsat køb op til kurs 370 på kort sigt. Vi mener stadigvæk, at Danisco kan leve op til sin egen forventning om en vækst i EPS (indtjening pr. aktie, red.) på 10-12 pct. i regnskabsåret 1996/97. Vores estimat for selskabets EPS i 1996/97 lyder på 13,9 pct, hvilket giver en gennemsnitlig vækst i EPS over de seneste tre år på godt 18 pct., skriver analytikerne i Deutsche MG.
Danisco kom ud af de første seks måneder af regnskabsåret 1996/97 med et ordinært resultat på 851 mio. kr. mod 785 mio. kr. i samme periode året før.
- Daniscos resultat for de første seks måneder blev stort set som forventet. Men hvis koncernen skal leve op til vores forventninger for hele perioden, skal Danisco i anden halvdel af regnskabsåret vise en stærkere indtjening, hedder det videre.
Analytikerne er dog overbeviste om, at Daniscos fire divisioner, Food and Beverage, Sugar, Food Ingredients og Packaging i andet halvår nok skal kunne indfri disse indtjeningsforventninger.
Analytikerne venter for hele regnskabsåret 1996/97 et ordinært resultat før skat på 1.791 mio. kr. og for 1997/98 ventes et ordinært resultat før skat på 2.004 mio. kr. I regnskabsåret 1994/95 fik Danisco et resultat på 1.604 mio. kr.
Daniscos fastholdt i forbindelse med halvårsmeddelelsen i december sine forventninger til hele 1996/97 om en resultatvækst på 10-12 pct. fra året før. (/jnu).
(c) Reuters Limited 1997.
