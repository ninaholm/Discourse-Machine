Analytikere uenige om Carlsberg pga aflyst fusion.

KØBENHAVN, 3 juli (Reuter) - Carlsbergs situation i England efter den britiske regerings afvisning af fusionen mellem bryggerierne Bass og Carlsberg-Tetley bliver vurderet meget forskelligt af danske Carlsberg-analytikere.
Reuters Finans har talt med tre analytikere. Den ene har opjusteret sin anbefaling til køb fra hold, en anden har uændret købsanbefaling, mens den tredje har nedjusteret sin anbefaling til reducer.
- Vi har ændret vores anbefaling fra accumuler til reducer. Men samtidig vurderer vi, at det værste kursfald er overstået, og at aktien vil stabiliserere sig omkring det nuværende niveau, siger den kritiske analytiker. Aktien handles torsdag omkring kurs 364.
Han mener, at Carlsberg efter den mislykkede fusion mellem Bass og Carlsberg-Tetley er havnet i en uheldig situation på det britiske marked.
- De får et selskab med en relativ svag markedsandel og den skal formentlig reduceres yderligere, da vi forventer, at de vil reducere produktporteføljen. Det er et bryggeri, der hverken står stærk regionalt eller nationalt, siger analytikeren.
En anden analytiker ser omvendt positivt på Carlsbergs situation i England, og hæver sin anbefaling til køb.
- Nu er Carlsbergs situation i England afklaret og selskabet kan koncentrere sig om at komme videre. Samtidig har Carlsberg fået Bass&apos; halvpart i Carlsberg-Tetley billigt fra Bass. Jeg tror, at vi kan vente en rationalisering og afhændelse af nogle af Carlsberg-Tetleys mærker. Vi anbefaler køb af Carlsberg og mener, at aktien skal stige, siger den mest positive af de tre analytikere.
Den tredje analytiker har uændret holdning til Carlsberg ovenpå afblæsningen af fusionen.
- Det har aldrig været det engelske marked, som har drevet Carlsberg, omend det er et vigtigt marked. Jeg mener, man skal fokusere andre steder. Carlsberg i Malaysia er for eksempel i stærk fremgang, og der er det nordiske marked, siger han, som holder sin anbefaling af Carlsberg uændret i en forventning om at Calsberg-aktien vil klare sig op til 10 pct. bedre end markedet.
Den mest kritiske af analytikerne forventer, at Carlsberg-Tetley vil forblive alene på det britiske marked en rum tid endnu. Men hvis han skal pege på en fremtidig samarbejdspartner bliver det Guiness.
- Ud fra de meldinger, der er kommet fra Carlsberg, lader det til, at de i første omgang tager den på egen hånd. Men hvis jeg skal fremhæve nogen, hvor de i forvejen har et samarbejde, er det Guiness, siger han.
Guiness arbejder i øjeblikket på at fusionere med Grand Metropolitan. Endvidere har franske LVMH (Moet Hennessy Louis Vuitton) udtrykt ønske om at fusionere selskabets drikke-og spiritusforretning med Guiness og Grand Metropolitan.
Carlsberg meddelte tidligere på ugen, at man nu arbejder på at udarbejde en plan for den fremtidige struktur i Carlsberg-Tetley, men hvornår planen ligger klar er ikke afklaret.
- Eva Elgaard Pedersen (+45) 33 96 96 57
- Carl Johan Corneliussen (+45) 33 96 96 58.
(c) Reuters Limited 1997.
