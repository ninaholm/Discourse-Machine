ØKONOMER VENTER STIGENDE HANDELSOVERSKUD I AUGUST.

KØBENHAVN, 1 november (Reuter) - Det danske overskud på handelsbalancen i faktiske tal eksklusiv skibe udviklede sig i august positivt, og vil derfor vise et overskud på 2,5 mia. kr. Samtidig er betalingsbalancens løbende poster forbedret med 1,4 mia.kr.
Det er gennemsnittet af skøn som otte bankøkonomer har givet Reuters Finans i en rundspørge før offentliggørelsen fra Danmarks Statistik tirsdag den.november.
Handelsbalancen viste i juli et overskud på 1,1 mia. kr. mens de løbende poster ikke havde ændret sig fra juni måned.
Skønnene for udviklingen i udenrigshandelen spænder fra 3,2 mia. kr. til 2,1 mia. kr., mens der er større spredning på estimaterne for betalinsbalancen-overskuddet, der svinger mellem 2,1 og 0,6 mia. kr.
- Efter juli, hvor industrien ligger meget stille, er det normalt, at vi i august ser et stigende handelsoverskud når industrieneksporten begynder igen, siger en af økonomerne.
Søren Nielsen fra Jyske Bank ser første halvårs lagerreduktion som overstået, hvorefter virksomhederne igen bygger lagre op. Det forøger importen.
Samme holdning har Sydbank, som endvidere peger på udviklingen i de forbrugsrelaterede nøgletal som indikation på en fortsat stabil udvikling i importen af forbrugsvarer.(/clm).
(c) Reuters Limited 1996.
