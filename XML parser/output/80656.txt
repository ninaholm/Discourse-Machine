LOVFORSLAG FORLÆNGER NORDISK SAS-AFTALE TIL 2020.

KØBENHAVN, 25 februar (Reuter) - Trafikminister Bjørn Westh fremlægger nu et lovforslag, der vil forlænge det skandinaviske luftfartssamarbejde og dermed samarbejdet om SAS indtil år 2020. Det fremgår af et resume til lovforslaget, der blev fremlagt tirsdag.
- De skandinaviske trafikministre er enige om, at samarbejdet i forlængelse af skabelsen af det Indre Marked for luftfart i EU/EØS området skal baseres på en mere liberal luftfartspolitik, der bl.a. indebærer indgåelse af såkaldte open skies-aftaler med andre lande i det omfang, dette er muligt, hedder det i resumeet.
Der er endvidere enighed om, at der kan udvikles en ny politik for staternes ejerskab i de nationale SAS-selskaber.
- Der skal ved forslag til ændringer holdes nær kontakt mellem ministrene, der drøfter spørgsmålet før ændringerne bliver bekendtgjort, skriver Trafikministeriet.
SAS Gruppens tre moderselskaber, SAS Danmark, SAS Sverige og SAS Norge har alle sine respektive stater som majoritetsaktionærer. SAS Danmark og SAS Norge ejer hver to syvendedele af det nordiske flyselskab, mens SAS Sverige ejer tre syvendedele.
(c) Reuters Limited 1997.
