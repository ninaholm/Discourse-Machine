CODAN BANK SER FASTHOLDELSE AF OFFICIELLE RENTER.

KØBENHAVN, 14 oktober (Reuter) - Codan Bank venter, at Nationalbanken i perioden frem til nytår vil fastholde de officielle danske renter på det nuværende niveau, fremgår det af bankens seneste prognose over dansk økonomi.
- En dansk reponedsættelse i fjerde kvartal vil kun blive aktuel, hvis Bundesbank gennemfører yderligere nedsættelser. Codan Bank tror imidlertid ikke, at der bliver behov for flere tyske nedsættelser, idet væksten er på vej op i Tyskland. Hertil kommer, at D-mark i 1996 er svækket både i forhold til US-dollar og i forhold til en række af de europæiske valutaer, skriver Codan Bank.
Heller ikke en isoleret dansk renteforhøjelse bliver aktuel i årets sidste tre måneder, først og fremmest fordi kronen i september er blevet styrket over for den tyske valuta.
- Det betyder, at den klemte danske konkurrenceevne ikke er blevet forbedret tilstrækkeligt, trods stigninger i bl.a. svenske kroner og i det britiske pund. Stigningen i DKK/DEM skyldes formentlig, at Danmark får tilsagn fra de øvrige EU-lande om en fastkursaftale med Euro-landene fra 1999, vurderer Codan Bank. (/eep).
(c) Reuters Limited 1996.
