DDB SPARER 150 MIO KR VED FYRING AF 500 - DDB.

KØBENHAVN, 10 januar (Reuter) - Den Danske Bank vil ved afskedigelsen af op mod 500 medarbejdere i løbet af 1997 spare ca. 150 mio. kr. årligt på den løbende drift, oplyser bankdirektør Knud Sørensen til Reuters Finans. Alene for de 350 medarbejdere, der er varslet fyret i begyndelsen af februar, er der tale om en besparelse på omkring 100 mio. kr.
- Vi regner i gennemsnit med, at en medarbejder koster os 300.000 kr. med det hele. Og hvis du så tager 350 medarbejder er det på årsbasis 100 mio. kr., siger Knud Sørensen.
Den fulde besparelse for de varslede mellem 450 og 500 medarbejdere i 1997 på 150 mio. kr. vil næsten slå fuldt igennem i 1998-regnskabet, forklarer bankdirektøren.
- Det er dog ikke ensbetydende med, at den fulde besparelse slår igennem i 1998, fordi der er noget opsigelsesløn, der rækker ind i 1998. Derfor er det forkert at sige at hele beløbet slår igennem i 1998. Men i princippet er det rigtigt, siger Knud Sørensen.
Hvor meget afskedigelserne vil betyde for 1997 er dog ikke helt afgjort, fordi der er tale om nogle omkostninger i forbindelse med fyringerne, fremgår det af Knud Sørensens udtalelser.
- Der er nogle ekstra omkostninger ved at afskedige så mange mennesker. Derfor vil vi nok afsætte et beløb i vores årsregnskab til disse afskedigelser, siger han. Beløbet kender han endnu ikke.
(c) Reuters Limited 1997.
