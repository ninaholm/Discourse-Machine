NEDJUSTERING AF PRODUKTIVITET BEKYMRER NYKREDIT BK.

KØBENHAVN, 7 oktober (Reuter) - Økonomiministeriet har i Økonomisk Oversigt for oktober nedjusteret sin forventning til produktivitetsudviklingen i 1996 til en fremgang på 0,1 pct. fra 1,3 pct. i august-oversigten. Den justering virker bekymrende, vurderer Nykredit Bank.
- Mest bekymrende er en væsentlig svagere produktivitetsudvikling end forventet i august-versionen. Produktivitetsudviklingen kan generelt ikke følge med udviklingen i lønningerne - og det har da også øget det indenlandske inflationspres, skriver Nykredit Bank i en kommentar til Økonomiministeriets prognose.
Ministeriet har dog opjusteret sin forventning til produktivitetsudviklingen i de private byerhverv i 1997 til 1,9 pct. fra tidligere 1,6 pct.
Timelønningerne på DA/LO-området forventes fortsat at være fire pct. i år, mens forventningerne til 1997 er skruet ned til fire pct. fra tidligere 4,2 pct.
- Det er vores vurdering, at nedjusteringen af skønnet for lønstigningstaksten i 1997 er behæftet med en betydelig usikkerhed som følge af den generelle overenskomstfornyelse i 1997, vurderer Nykredit Bank.
Nykredit Bank er ikke overrasket over, at Økonomiministeriet har opjusteret sin forventning til væksten i bruttonationalproduktet (BNP) i år, men banken vurderer, at regeringens skøn over vækstpotentialet til næste år er overvurderet.
- Generelt ventes væksten i Europa undertrykt af fortsat lavvækst i tysk økonomi. En nødvendig stram finanspolitik i 1997, hvis tysk økonomi skal leve op til Maastricht-traktatens konvergenskriterier, ventes således at bremse væksten i den indenlandske økonomi, skriver Nykredit.
Regeringen venter i år en vækst i BNP på 2,0 pct. stigende til 3,1 pct. i 1997. (/eep).
(c) Reuters Limited 1996.
