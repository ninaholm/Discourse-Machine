Presserunde - Erhverv fredag 11 april.

Reuters står ikke inde for avisartiklernes nøjagtighed 1) Det svenske tele-selskab Telia vil blive delvist privatiseret. Det har den svenske regeringen bestemt, og kun Vänsterpartiet i Riksdagen er imod forslaget. De 49 pct. af aktierne, der sættes til salg, tænkes udbudt i foråret 1998. Telia vurderes at være ca. 40 mia. skr. værd. (Politiken side 17, Berlingske Erhverv side 6)
2) Sophus Berendsen koncernen fremlagde torsdag årsregnskab, som udviste et nettoresultat eksklusiv minioriteter på 911 mio. kr., hvilket er et fald på 5 pct. i forhold til året før. Faldet, der betegnes som utilfredsstillende af ledelsen, opstod trods en stigning i omsætningen på 6 pct. til 6,719 mia. kr.
Som følge af det dårlige resultat blev koncernchef Hans Werdelins løn reduceret med 3,3 mio. kr. til 4,7 mio., hvilket er en naturlig følge af bonussystemet, påpeger han. (Børsen side 10, Politiken side 19, Berlingske Erhverv side 5)
3) A. P. Møller kunne glæde sig over en fremgang i årsregnskabet på en milliard kr. Det er den øgede olie-og gasproduktion i Nordsøen, sammen med en stigning i oliepriserne, der var hovedårsagerne til koncernens rekord-omsætning på 4.394 millioner kr. Også under varmere himmelstrøg går det godt for A. P. Møller. Koncernen øgede sin olieproduktion i Qatar og fik således for første gang overskud på sine internationale aktiviteter. (Berlingske Erhverv side 1, Politiken side 1 og 15, Børsen side 12 og 13, Det Fri Aktuelt side 16)
4) Det danske familieejede selskab Foss Electric er blevet verdens førende producent af analyseinstrumenter til fødevareindustrien. Det skete ved købet af det svenske Perstorp Analytic. (Berlingske Erhverv side 1, Børsen side 1, Politiken side 20)
5) Med 1,3 milliarder i risikovillige udlån har Vækstfonden skabt 800 nye arbejdspladser, mange af dem i IT-branchen. Blandt andet det lille firma Digianswer har nydt godt af udlånet. Vækstfondens tab-og hensættelsesprocent er på næsten 60, fremgår det af årsregnskabet for 1996. (Berlingske Erhverv side 2).
(c) Reuters Limited 1997.
