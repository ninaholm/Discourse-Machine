SAS og Lufthansa i storkundeaftale til 500 mio NOK.

KØBENHAVN, 14 april (Reuter) - SAS har af den norske stat fået sin største ordre nogensinde. SAS skal sammen med sin alliancepartner Lufthansa levere flyrejser for 400-500 mio. NOK til de statsansatte i Norge, fremgår det af koncernbladet Inside SAS.
- Dette er en meget vigtig aftale med et stort økonomisk potentiale for os. Staten er den absolut største norske bruger af flytjenester. Det er meget tilfredsstillende, at det er lykkedes for SAS og Lufthansa at få denne ordre, siger salgs-og markedsdirektør i SAS Norge, Bjørn Lunde til Inside SAS.
Aftalen gælder fra den 1. april 1997 og et år frem. Den norske stat har option på yderligere et år.
SAS har siden 1995 haft en storkundeaftale med den norske stat men på linie med andre konkurrerende flyselskaber, herunder Braathens SAFE og flere udenlandske selskaber.
Planlægnings-og samordningsminister Bendik Rugaas siger til Inside SAS, at den norske stat med aftalen sparer mellem 35 og 40 mio. NOK i form af tilbageført bonus.
SAS er ifølge den ansvarlige for storkundeaftaler i Norge, Bjørn Dahlstrøm meget opsat på at beholde den lukrative aftale.
- Den kommende tid er vigtig, og vi må sørge for, at de statsansatte får en positiv oplevelse med SAS, siger Bjørn Dahlstrøm til Inside SAS.
- Søren Linding Jakobsen (+45) 33 96 96 53.
(c) Reuters Limited 1997.
