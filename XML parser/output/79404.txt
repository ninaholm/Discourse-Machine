TOPSILS FORVENTNING TIL NYT PRODUKT INDFRIET - DIR.

KØBENHAVN, 24 januar (Reuter) - Topsil har fået indfriet sine forventninger til et enkrystallet silicium-produkt, som virksomheden lancerede i august i fjor, siger selskabets adm. direktør John Olesen, til Reuters Finans.
- Vi begyndte at udvikle produktet i 1993, da vi blev trængt næsten ud af vores japanske hovedmarked. Udviklingsarbejdet blev først afsluttet i august i fjor, men vi kan allerede mærke, at salget går godt på vores hovedmarkeder, siger Topsils adm. direktør, John Olesen, til Reuters Finans.
Det enkrystallede silicum-produkt bliver kemisk fremstillet og er derfor billigere end de traditionelle silicium-produkter til elektronik-industrien, der bliver behandlet med radioaktive stråler.
- Med det nye produkt regner vi med at erobre vores markedsandele i Japan tilbage igen. Til næste år regner jeg med, at vi kan registrere en stigning i vores salg derude, siger John Olesen.
Topsil afsatte indtil 1993 ca. halvdelen af sine produkter i Japan. I dag ligger kun 9-10 pct. af selskabets salg i Japan.
Ligesom i USA har Topsil en fabrik i Japan, der kan skære de hårde silicium-stænger ud. Selvom fabrikken i øjeblikket kører på lavt blus, har Frederikssund-virksomheden ingen planer om at lukke den.
- Japan er verdens største marked for silicium til elektronik-industrien, så vi skal lægge en større del af vores salg og forarbejdning derude, siger John Olesen.
Han regner med, at det har kostet ca. 20 mio. kr. over tre år at udvikle det nye produkt.
Resultatet af anstrengelserne vil slå fuldt igennem om tre år. Til den tid vil det betyde en omsætningsstigning på 300 mio. kr. årligt, vurderer John Olesen.
Topsil omsatte i første halvår af 1996 for 68,2 mio. kr. (/mbp).
(c) Reuters Limited 1997.
