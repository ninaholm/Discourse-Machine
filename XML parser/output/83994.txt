Ingen kommunale skattestigninger i 1998 - KL.

KØBENHAVN, 23 maj (Reuter) - Landets kommuner står og mangler fem til seks mia. kr. på næste års budgetter, men de har ikke tænkt sig, at pengene skal finansieres gennem højere kommuneskatter. Det siger formanden for Kommunernes Landsforening (KL) Evan Jensen til Reuters Finans fredag.
- Vi mener ikke, at der skal ske skattestigninger i kommunerne. Det er ikke kommunerne, der skal udskrive skatter af hensyn til finansloven. Vi har et underskud på fem til seks mia. kr., og vi skal under forhandlingerne finde ud af, hvor stor del som dækkes ved forøgede statstilskud, siger Evan Jensen før dagens forhandlinger med finansminister Mogens Lykketoft.
Evan Jensen siger, at kommunerne ved dette års forhandlinger vil forsøge at få et flerårigt perspektiv ind i forhandlingerne med staten. Det vil lette arbejdet med de tunge opgaver, kommunerne står overfor i de kommende år.
Opgaverne gælder børnepasning og ventelister, flere elever i folkeskolerne og større udgifter til vedligeholdelse, større pres fra ældre over 80 år og boliger til psykisk syge.
- Alene til de ældre over 80 år skal vi bruge 800 mio. kr. næste år, og i år 2000 vil der beregnet være behov for 4,6 mia. kr., siger Evan Jensen.
Evan Jensen vil ikke røbe, hvor stor en del af underskuddet på fem til seks mia. kr. kommunerne regner med at få staten til at betale, men forhandlingerne mellem kommunerne og finansminister Mogens Lykketoft er sat til slutte den 16. juni eller den 17. juni om morgenen.
Amterne tror i modsætning til kommunerne ikke, at de undgår skattestigninger i 1998, hvis deres finansieringsbehov skal dækkes. Det sagde Amtsrådsforeningens formand, amtsborgmester Kresten Philipsen til Reuters Finans onsdag.
Kresten Philipsen vurderede, at amterne i 1998 har et ekstra finansieringsbehov på 3-3,5 mia. kr.
- Carl Johan Corneliussen (+45) 33 96 96 57.
(c) Reuters Limited 1997.
