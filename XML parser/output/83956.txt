Erhvervsliv mest ramt af nye afgifter - Importører.

KØBENHAVN, 22 maj (Reuter) - Regeringens forslag om nye afgifter på biler rammer erhvervslivet hårdest, mener De Danske Bilimportører.
- Vi finder det helt urimeligt, at køretøjer, der udelukkende anvendes til erhvervsmæssige formål, får så urimeligt store afgiftsstigninger, som regeringens forslag vil føre til, siger adm. direktør Bent Mikkelsen fra De Danske Bilimportører.
Importørerne har beregnet, at specielt varevogne med en totalvægt på mellem 3,0 og 3,5 tons vil få betydelige afgiftstigninger som følge af den nye værdiafgift.
- Beregningerne viser, at specielt køretøjer, der ombygges efter virksomhedernes individuelle behov, vil blive hårdt ramt, idet de må forventes, at værdiafgiften også pålægges bygningsudgifterne, skriver Importørerne i en pressemeddelelse.
De har regnet sig frem til, at prisen på de større varevogne generelt vil stige med mellem 31.000 og 50.000 kr.
- Ole Mikkelsen (+45) 33 96 96 54.
(c) Reuters Limited 1997.
