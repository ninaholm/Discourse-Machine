Tyske nøgletal styrer obligationer i uge - Sydbank.

KØBENHAVN, 17 februar (Reuter) - Interessen på de finansielle markeder vil i denne uge samle sig om udviklingen i Tyskland, vurderer økonomerne i Sydbank i den ugentlige kommentar til markedet.
Det begrundes med, at vil blive offentliggjort flere pristal for januar, herunder forbruger-, import-og producentpriser. Udsigten til at de tyske inflationstal vil vise en stigende tendens kan medfører et skift i markedsdeltagernes p.t. meget positive holdning til de tyske renter, vurderes det.
- Vi venter pæne prisstigninger i januar, således ventes forbrugerpriserne at stige fra 1,4 pct. år/år til 1,8 pct. år/år i januar, skriver Sydbank.
Økonomerne venter dog ikke, at Bundesbank på torsdagens møde vil ændre på de ledende tyske rentesatser.
Ugens danske inflationstal for januar ventes at være uforandret i forhold til december. Ifølge økonomerne skyldes det, at udsalget i januar har trukket ned i priserne mens stigende fødevarepriser trækker op i indekset.
Den danske forbrugertillid, som offentliggøres torsdag, ventes i februar at kunne fastholde det høje niveau på 10 fra januar.
De amerikanske forbrugerpriser og housing starts fra januar ventes ikke at tiltrække sig den store opmærksomhed i denne uge.
- Det skyldes, at stigningstakten i producentpriserne er kendt, og at hustallene svinger meget i vinterperioden, skriver Sydbank.
- Jørn Nurkka (+45) 33 96 96 55.
(c) Reuters Limited 1997.
