Stigende opkøbsaktivitet i dansk erhvervsliv i 96.

KØBENHAVN, 15 juli (Reuter) - Dansk erhvervsliv oplevede i 1996 en stigende opkøbsaktivitet, fremgår det af Konkurrencerådets redegørelse om fusioner og virksomhedsovertagelser i 1996.
I alt er der opkøbt 305 virksomheder i 1996 med en samlet omsætning på knap 40 mia. kr. og med ca. 30.000 ansatte. I forhold til 1995 er der tale om en stigning på 11 pct. i antallet af opkøbte virksomheder.
Størstedelen af overtagelserne (75 pct.) er sket mellem virksomheder inden for samme branche.
De fleste opkøb er sket inden for industrien (45 pct.), inden for tjenesteydelser (19 pct.) og inden for handelsvirksomheder (17 pct.).
Udenlandske virksomheders overtagelser af danske virksomheder er faldet i 1996 i forhold til året før. I 1996 har udenlandske virksomheder overtaget 56 danske virksomheder mod 69 året før.
Sverige var den største opkøber med 20 overtagne virksomheder, fulgt af USA med 10 og England og Norge med hver seks virksomheder.
Danske virksomheder har i 1996 opkøbt 96 virksomheder i udlandet mod 124 virksomheder året før.
De fleste virksomheder blev opkøbt i Sverige (20) og i England (12).
- Jørn Nurkka (+45) 33 96 96 55.
(c) Reuters Limited 1997.
