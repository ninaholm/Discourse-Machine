Presserunde - Erhverv onsdag 11 juni.

Reuters står ikke inde for avisartiklernes nøjagtighed 1) ØK holder torsdag stormøde for med en halv snes aktionærer blandt de institutionelle investorer. Emnet er sprøjtegift og eksporten til Burma. Mødet kommer efter den seneste tids etiske debat om ØK. (Børsen side 22)
2) ØK er sammen med omkring ti andre europæiske virksomheder hovedmål for den verdensomspændende boykotkampagne, som den internationale Burma-bevægelse nu sætter i gang. ØK måtte allerede i går kontakte sine handelspartnere og forberede dem på aktioner fra Burma-bevægelsen. (Politiken side 1, Børsen side 1 og 21)
3) Mobiltelefoner til en krone er igen blevet hverdagskost. Men for at kunne sælge telefonerne så billigt, må både Telia og Tele Danmark Mobil binde flere tusinde kroner i halen på hver telefon. Det mener Konkurrencerådet er &quot;usundt&quot; og rådets direktør Finn Lauridzen overvejer nu, om man skal skride ind overfor tilskudsordningen. &quot;Når forbrugeren tvinges til at købe et abonnement sammen med en mobiltelefon, overføres der penge fra en vare til en anden. Det er usundt,&quot; siger Finn Lauridzen. (Berlingske Erhverv side 2)
4) De store danske selskaber er inde i en solid vækstperiode. Selskaberne havde i 1996 en massiv fremgang i både omsætning og overskud. Samtidig skabte de 23.000 nye arbejdspladser sidste år. Største jobskaber i 1996 blev ISS, som fik 6.750 i arbejde. Børsen har lavet en oversigt over hvordan de 200 største børsnoterede danske virksomheder klarede sig sidste år. (Børsen side 10-13)
(Presserunden er udarbejdet af Finansinformation).
(c) Reuters Limited 1997.
