EKSPERTER ENIGE OM EMU MED 7-8 LANDE I 1999.

KØBENHAVN, 2 september (Reuter) - To eksperter, professor Niels Thygesen fra Københavns Universitet og tidligere kommissionsmedarbejder Bernhard Connolly, er enige om, at tredje fase af den europæiske monetære union (EMU&apos;en) vil være en realitet i 1999. De er ligeledes enige om, hvilke lande der vil være med fra starten.
Det fremgår af et nyhedsbrev fra Rådet fra Europæisk Politik mandag. Rådet afholder tirsdag aften et møde, hvor de to eksperter hver holder et indlæg som oplæg til en diskussion om EMU&apos;en.
- Mit hovedscenarie er, at der vil være otte lande med fra start: Tyskland, Frankrig, de tre Benelux-lande, Østrig, Finland og Irland, siger professor Niels Thygesen, der mener, at EMU&apos;en med 80 pcts. sandsynlighed starter til tiden - den 1. januar 1999.
Bernhard Connoly, der er forfatter til den EU-kritiske bog &quot;The Rotten Heart of Europe&quot;, er enig i, at Tyskland, Frankrig, Benelux og Østrig er med fra starten af møntunionen. Hertil kommer sandsynligvis Finland og Irland.
Og selvom Connolly anser det for mere sandsynligt, at den fælles mønt først starter 1. juni 1999 og ikke som planlagt den 1. januar 1999, er han overbevist om, at planen bliver til noget. Også selv om landene ikke opfylder Maastricht-kriterierne.
- I det hele taget vil Tyskland sige god for alle de her nævnte lande, selvom nogle af dem langt fra opfylder kravene. Dette fordi projektet altid har været politisk og ikke økonomisk. Når det kommer til stykket, vil de tyske politikere ikke lade nogle kriterier stå i vejen for den udvikling, siger Connolly til nyhedsbrevet.
Når det kommer til EMU&apos;ens betydning for den økonomiske vækst og beskæftigelsen i Europa holder enigheden mellem de to EMU-eksperter op.
Mens Niels Thygesen mener at EMU&apos;en vil få en positiv effekt på væksten og beskæftigelsen, frygter Connolly ustabilitet og arbejdsløshed.
- EMU&apos;en vil medføre ustabilitet og større arbejdsløshed. Jo flere der er med, jo større er risikoen. Økonomierne er simpelthen ikk etilstrækkelig ens til, at der ustraffet kan føres den samme pengepolitik, mener Connolly. (/pbt).
(c) Reuters Limited 1996.
