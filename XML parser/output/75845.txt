NATBANK VENTES AT SÆNKE REPO-RENTE 20 BP - JYSKE.

KØBENHAVN, 22 august (Reuter) - I Jyske Bank forventer man, at Nationalbanken vil følge efter med en rentenedsættelse efter at Tyskland, Frankrig og senest Belgien har sænket visse rentesatser i dag.
- Det er sandsynligt, at Nationalbanken vil sænke repo-renten med 20 bp til 3,50 pct. og efterlade diskontoen uændret på 3,25 pct., siger lederen af bankens makroanalyse, Søren Nielsen, til Reuters Finans.
Bundesbank satte onsdag middag repo-renten ned fra 3,30 til 3,00 pct. Frankrig fulgte hurtigt efter med en sænkelse af interventionsrenten til 3,35 fra 3,55 pct.
Søren Nielsen forventer, at vi vil følge den franske rentenedsættelse på 20 bp. Men der er ingen grund til også at sænke diskontoen samtidig, mener han.
- Umiddelbart vil det ikke give den store mening at sænke diskontoen til 3,00 pct., fordi det kunne virke som om, at der skal være plads til ensidige reponedsættelser i Danmark. Og det ligger situationen ikke op til nu, siger Søren Nielsen.
Belgien har netop fulgt det franske og tyske eksempel. Således blev den belgiske central rate sat ned med 20 bp til 3,00 pct. (/uha).
(c) Reuters Limited 1996.
