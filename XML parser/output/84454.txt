Stort potentiale for APM-olie i Algeriet - Goldman.

KØBENHAVN, 4 juni (Reuter) - Potentialet på de oliefelter i Algeriet, hvor Mærsk Olie &amp; Gas deltager, er væsentlig højere end tidligere vurderet. Sådan lyder konklusionen i en analyse udført af den amerikanske investeringsbank Goldman &amp; Sachs, skriver Middle East Economic Survey (MEES).
Mærsk Olie &amp; Gas har i Algeriet 25 pct. af en koncession på et efterforskningsområde på 21.500 kvadratkilometer. De øvrige deltagere er amerikanske Anadarko med 50 pct. og britiske Lasmo med 25 pct.
Ifølge analysen fra Goldman Sachs kan olieproduktionen på konsortiets felter ved årtusindskiftet nå 495.000 tønder olie om dagen. Det er 65 pct. højere end det hidtidige skøn fra Anadarko, der er operatør på felterne i Algeriet. Anadarko har hidtil vurderet en produktion på 300.000 tønder pr. dag som sandsynlig efter år 2000.
Ifølge analysen kan der ventes en produktion på 180.000 tønder pr. dag fra feltet Hassi Berkini Syd, 75.000 pr. dag fra feltet Hassi Berkini og 240.000 tønder pr. dag fra feltet Quba.
Algeriet, der i de seneste år har været ramt af borgerkrigslignende tilstande, går torsdag til valg for første gang i fem år. De seneste rapporter fra Algeriet lyder på fortsatte uroligheder op til valget, som bliver uden partiet Den islamiske befrielsesfront (FIS), der stod til at vinde det aflyste valg i 1991. Siden 1991 vurderes 50.000 - 60.000 mennesker at være omkommet som følge af de uroligheder, der opstod i forlængelse af valget.
Udover Algeriet har Mærsk Olie &amp; Gas interesser i Qatar, Oman, Indonesien, Kina, Tyskland, Danmark, Storbritannien samt på Færøerne.
- Stig Ørskov Pedersen (+45) 33 96 96 59.
(c) Reuters Limited 1997.
