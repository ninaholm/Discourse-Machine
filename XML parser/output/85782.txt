Rekordindtjening hos Olicom i andet kvartal 1997.

KØBENHAVN, 16 juli (Reuter) - Den danske netværksvirksomhed, Olicom, oplevede en rekordstor indtjening og historisk høj omsætning i andet kvartal af 1997, oplyser selskabet i en pressemeddelelse.
Omsætningen steg med godt en tredjedel til 53,3 mio. USD (ca. 348 mio. kr.), mens resultatet efter skat blev flerdoblet til 5,1 mio. USD (ca. 33,3 mio. kr.)
- Der er tale om den højeste omsætning nogensinde og om rekordindtjening, eksklusiv poster i forbindelse med vores køb af CrossComm. Det er også fjerde kvartal i træk, hvor vi sætter rekord på driftsindtjeningen, skriver selskabet i meddelelsen.
I årets første seks måneder har omsætningen været 654 mio. kr., og nettoindtjeningen (proforma) har været 62 mio. kr., fremgår det.
Olicom er noteret på den amerikanske elektroniske børs, Nasdaq, og har planer om også at blive noteret på Fondsbørsen i København.
(c) Reuters Limited 1997.
