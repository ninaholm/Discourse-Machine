DDB anser høje pristal i juni som forbigående.

KØBENHAVN, 23 juli (Reuter) - Den Danske Bank (DDB) betragter de overraskende høje prisstigningstakter i juni som et forbigående fænomen. Det siger økonom, Morten Kyhn, fra Den Danske Bank efter onsdagens offentliggørelse af forbrugerpristallet for juni fra Danmarks Statistik, der viste en stigning på 2,4 pct. på årsbasis. Ifølge en Reuters-rundspørge var der ventet en stigningstakt på 2,1 pct., som det var tilfældet i maj.
Det høje tal tilskrives af Den Danske Bank næsten udelukkende en uventet prisstigning på fødevarer.
- De prisfald, vi har set i engrosleddet på kød og kødvarer er ikke slået igennem på forbrugerpriserne. Det sker sandsynligvis i juli. Derfor ser vi ingen grund til at ændre på vores skøn om en stabil kerneinflation. Vi venter fortsat en inflation i 1997 på 2,2 pct., siger Morten Kyhn til Reuters Finans.
Fødevarepriserne, der udgør 14,32 pct. af forbrugerprisindekset, steg alene fra maj til juni med 1,1 pct., primært båret frem af en prisstigning for kød og kødvarer på 2,8 pct.
De øvrige komponenter i juni-tallene udviklede sig ifølge Morten Kyhn stort set som forventet.
- Stig Ørskov Pedersen (+45) 33 96 96 59.
(c) Reuters Limited 1997.
