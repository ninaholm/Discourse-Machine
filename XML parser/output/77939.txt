Valuta - USD styrket mod yen og D-mark i Europa.

KØBENHAVN, 29 november (Reuter) - Fredag bød på en
række japanske nøgletal for bla, nybegyndte husbyggerier,
forbrugerpriser og arbejdsløshed, som medvirkede til at
styrke yen mod dollaren i den fjernøstlige handel til
113,30 USD/JPY.
- Tallene var tvetydige, men peger dog i retning af en
forbedring i den japanske økonomi, siger Adam Chester fra
Yamaichi International.
Han mener endvidere, at udtalelser fra Japans
finansminister, Hiroshi Mitsuzuka, omkring valutakurser
understøttede yen.
- Der er en stigende følelse af, at den japanske
regering ikke er interesseret i at se yen svækket
yderligere, siger Adam Chester.
Det har dog ikke forhindret yen i at blive svækket til
113,70 i den europæiske handel fredag formiddag.
Dollaren er ligeledes styrket en anelse mod D-mark til
1,5355.
Den italienske lire løber fra den tyske mark, og er
styrket til sit stærkeste niveau i 30 måneder i kurs
986,50 DEM/ITL.
Den danske krone har nydt godt af D-markens generelle
svækkelse i Europa. En D-mark er således faldet godt en
halv øre til 3,8330 kroner.
DEM/DKK  USD/DKK FRF/DKK USD/JPY USD/DEM
Fredag    10.59  3,8330   5,8825  1,1285  113,70  1,5355
Torsdag   15.19  3,8375   5,8765  1,1310  113,50  1,5320
(/clm).
(c) Reuters Limited 1996.
