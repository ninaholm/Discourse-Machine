Lønhop holder dansk inflation over tysk - Natbank.

KØBENHAVN, 30 maj (Reuter) - De højere danske lønstigninger i forhold til Tyskland skyldes de stærkere konjunkturer og er ikke udtryk for noget strukturelt og vedvarende. Det betyder imidlertid, at den danske inflation også i det kommende år vil ligge over den tyske, vurderer Nationalbanken i sin seneste kvartalsrapport.
- Forholdet kan tilskrives, at konjunkturudviklingen er stærkere i Danmark og er derfor ikke udtryk for noget strukturelt og vedvarende, men inflationsspændet til Tyskland kan som følge heraf ikke påregnes at forsvinde i det kommende år, skriver Nationalbanken.
Banken henviser til, at de netop overståede overenskomstforhandlinger i industrien i Tyskland ventes at medføre lønstigninger på 1,5 pct. i 1997 og 2,5 pct. i 1998. De danske overenskomstforhandlinger, der dog ikke omfattede industrien, vurderes at føre til lønstigninger på 3,0-3,5 pct. om året i de kommende år.
- Dette udgangspunkt skærper i umiddelbart behovet for at opnå en rolig lønudvikling, skriver Nationalbanken.
Bankens økonomer ser tillige ingen klar tendens for udviklingen i den indenlandsk bestemte inflation i det seneste halve år.
- Søren Linding Jakobsen (+45) 33 96 96 53.
(c) Reuters Limited 1997.
