KURSREGULERINGER TRAK NED HOS GRØNLANDSBANKEN.

KØBENHAVN, 5 februar (Reuter) - Markant lavere indtægter fra kursreguleringer af værdipapirer var med til at trække resultatet i Grønlandsbanken ned i 1996, fremgår det af regnskabet, der blev offentliggjort onsdag.
Kursreguleringerne faldt godt 60 pct. til 12,5 mio. kr. fra 32,2 mio. kr. i 1995. Dermed blev det ordinære resultatet næsten halveret til 33,8 mio. kr. fra 63,9 mio. kr. året før, fremgår det.
Samtidig er de samlede omkostninger steget til 50,6 mio. kr. fra 46,0 mio. kr.
- De væsentligste årsager til omkostningsstigningen hidrører fra, at banken umiddelbart efter generalforsamlingen i april 1996 udskiftede sit oprindelige logo med et nyt og mere tidssvarende, skriver ledelsen i regnskabet.
Posten med tab og hensættelser på debitorer faldt til 1,0 mio. kr. mod 2,4 mio. kr. året før, mens udlån faldt til 402,6 mio. kr. fra 409,4 mio. kr. Indlån steg til gengæld til 1.306,7 mio. kr. fra 1.155,4 mio. kr.
Trods tegn på spirende vækst i den grønlandske økonomi venter Grønlandsbanken et mindre resultat af den almindelige bankdrift i 1997.
Forhandlingerne om en fusion med Nuna Bank er afsluttet med et positivt resultat, og forslaget skal nu godkendes på generalforsamlinger i løbet af foråret. (/olm).
(c) Reuters Limited 1997.
