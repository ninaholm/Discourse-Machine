Thrige-Titan sælger ejendom, opjusterer prognose.

KØBENHAVN, 8 juli (Reuter) - Thrige Agro, der er et selskab i Thrige-Titan Gruppen, har per 30. juni solgt sin fabriksejendom i Skive. Salget medfører en fortjeneste, som vil indgå i driftsresultatet for 1997. Det fremgår af en meddelelse sendt til Fondsbørsen tirsdag.
Endvidere har Thrige Titan besluttet, at foretage en revurdering af beholdningen af halvfabrikata i Thrige Agro Gruppens produktionsvirksomheder. Denne revurdering vil fragå driftsresultatet i 1997, fremgår det.
- Den samlede virkning af disse forhold på driftsresultatet vil være positiv. Thrige-Titan Gruppens resultat for 1997 forventes herefter at blive på niveau 18-20 mio. kr. mod 15,7 mio. kr. i 1996, skriver Thrige Titan.
Tidligere ventede koncernen et nettoresultat på niveau med 1996.
(c) Reuters Limited 1997.
