Svært at vinde nye markedsandele - KFK.

KØBENHAVN, 18 juli (Reuter) - Korn-og Foderstofkompagniet (KFK) har svært ved at vinde yderligere markedsandele på det hårde danske grovvaremarked, vurderer informationschef i KFK, Kim Andersen, i kølvandet på fredagens halvårsregnskab fra KFK.
Det viste et overskud før skat på 34 mio. kr. mod 90 mio. kr. i samme periode sidste år. I regnskabet må KFK konstatere, at den kvantumsmæssige omsætning af foderblandinger er faldet på grund af den skærpede konkurrence på det danske marked.
- Vi ved, at vi over de sidste år har vundet markedsandele, men det er vanskeligt at fortsætte, siger Kim Andersen til Reuters Finans fredag.
Om der ligefrem er tale om tab af markedsandele ønsker KFK ikke at vurdere, før de får de samlede salgstal fra Danmarks Statistik.
I lighed med andre danske grovvareselskaber er KFK i årets første del blevet ramt af stigende priser på råvarer til foderblandinger.
Det skyldes ikke mindst en styrkelse af den amerikanske dollar. KFK håber dog, at øget koordination mellem KFK i Danmark og det nyligt tilkøbte datterselskab, Svenska Foder, kan begrænse effekten af de stigende råvarepriser.
- Der er stadigvæk gode forventninger til koordination af aktiviteter på indkøbssiden, mens også på kornsalgssiden, siger Kim Andersen.
KFK venter i Sverige en stigende animalsk produktion, hvilket kan øge fodersalget.
Kim Andersen ønsker ikke at vurdere mulighederne for at nå et overskud i datterselskab BioMar, der producerer fiskefoder. Efter et underskud på 77 mio. kr. i 1996 lover KFK i 1997 et bedre resultat. Kim Andersen nøjes med at konstatere, at første halvår lover godt for andet halvår.
- Har du haft et godt første halvår og samtidig har den produktionskapacitet og lagerdannelse, der skal til for at efterkomme efterspørgslen, så er forudsætningerne rimelig gode. Vi har fortsat positive forventninger til afsætningen af laks, siger Kim Andersen.
- Stig Ørskov Pedersen (+45) 33 96 96 59.
(c) Reuters Limited 1997.
