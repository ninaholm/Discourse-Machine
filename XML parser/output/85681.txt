Tele DK-selskab udelukket fra ny polsk mobillicens.

KØBENHAVN, 11 juli (Reuter) - Polske Polkomtel, der har Tele Danmark i sin ejerkreds, er af konkurrencehensyn udelukket fra at søge den første af de nye DCS 1800 mobiltelefonlicenser, som ministeriet for telekommunikation udbyder. Det siger pressetalsmand i Polkomtel, Ryzard Woronowicz, til Reuters Finans fredag.
- Vi har fået at vide fra ministeriet, at vi ikke kan søge den nye licens, da vi i forvejen driver et mobiltelefonnet, siger Ryzard Woronowicz.
Han udtrykker dog håb om, at Polkomtel vil komme i betragtning, når den anden DCS 1800 licens forventes at blive udbudt i 1998.
Mulige konkurrenter på det polske marked for mobiltelefoni tæller franske Alcatel, svenske Ericsson, Telecom Finland og flere polske selskaber, der alle har købt ministeriets udbudsmateriale. Ansøgningsfrist er den 14. juli, og licensen forventes tildelt i midten af september.
Polkomtel havde i midten af februar i år over 70.000 abonnenter og forventer at nå op på 220.000 og 230.000 abonnenter inden årets udgang. Tele Danmark ejer 19,25 pct. af Polkomtel.
- Søren Linding Jakobsen (+45) 33 96 96 53.
(c) Reuters Limited 1997.
