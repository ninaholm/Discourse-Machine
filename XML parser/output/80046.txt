AMBASSADØR SIGER GOD FOR DANYARD-INVESTOR - BLAD.

KØBENHAVN, 11 februar (Reuter) - Danmarks ambassadør i Malaysia, Henning Kristiansen, ser - ifølge Danyards blad Danyard Extra - ingen grund til, at danske aviser sår tvivl om hovedmanden bag det malaysiske PSC, Amin Shahs, troværdighed.
- Jeg har kendt Amin Shah i fem år. Han har på mig og andre, som jeg har arbejdet tæt sammen med i denne sag og i sagen om salg af patruljebåde til Malaysia, altid gjort et troværdigt og kompetent indtryk, og os bekendt har han ikke hidtil løbet fra sine aftaler eller snydt andre, siger Henning Kristiansen ifølge bladet.
Dagbladet Børsen oplyste i slutningen af januar, at Amin Shahs planer om at købe et værft i Cairns, Australien, var gået i vasken. Og ifølge avisen rejser det spørgsmål om, hvorvidt det nu bliver sværere at gennemføre salget af dele af Danyard.
J. Lauritzen oplyste den 11. december 1996, at der var underskrevet et Letter of Intent med PSC, hvor PSC under forudsætning af forskellige godkendelser den 1. april 1997 overtager 48 pct. af Danyard A/S og 40 pct. af Danyard Aalborg for 100 mio. US-dollar.
- Eva Elgaard Pedersen (+45) 33 96 96 57.
(c) Reuters Limited 1997.
