Behov for bedre aktiekultur i Danmark - Finansråd.

KØBENHAVN, 13 maj (Reuter) - Der mangler en egentlig aktiekultur i Danmark, og det skyldes blandt andet, at obligationsmarkedet er unormalt stort, mener pengeinstitutternes brancheforening Finansrådet.
- Det er Finansrådets opfattelse, at der mangler en dansk aktiekultur. Det danske kapitalmarked adskiller sig fra andre landes kapitalmarkeder derved, at der findes et overnormalt stort obligationsmarked, der har medført, at også private i stort omfang placerer midler i obligationer, skriver Finansrådet i analysen Privates Opsparing i Danmark.
Finansrådet vil gerne gøre det lettere for private at købe aktier, fremgår det af analysen, der blev præsenteret på et møde for finansjournalister i Nyborg.
Det skal blandt andet ske ved en ændring af skattereglerne, der først og fremmest har til formål at fjerne de skattemæssige forvridninger på aktiemarkedet og forenkle loven.
- En måde dette kunne ske på er ved, at treårsreglen vedrørende adgangen til skattefrit at realisere aktieavancer genindføres uden den nugældende maksimumsgrænse på 107.300 kr., hedder det i analysen.
Finansrådet anbefaler, at aktieafgiften fjernes for at skabe mere likviditet i markedet.
- Endvidere må det understreges, at der ikke bør ske fjernelse af fritagelsen for realrenteafgift af aktieafkast, skriver Finansrådet.
Hvis aktiekulturen i Danmark bliver mere omfattende, forudser Finansrådet, at der vil blive mere fokus på analyser af de enkelte selskaber.
Brancheforeningen vil også gerne have ændret reglerne for pengeinstitutternes forhold til investeringsforeningerne.
- Vedrørende porteføljepleje er der betydelige muligheder for stordriftsfordele, hvorfor det blandt andet er hensigtsmæssigt, at pengeinstitutterne kan indgå porteføljeaftaler med derers tilknyttede investeringsforreninger, og at pengeinstitutter kan eje investeringsforeningernes administrationslokaler, også når pengeinstituttet er såkaldt depotselskab for investeringsforeningerne, hedder det i analysen.
- Ole Mikkelsen (+45) 33 96 96 54.
(c) Reuters Limited 1997.
