Køb SystemForum T-ret op til kurs 95 - Spar Nord.

KØBENHAVN, 13 juni (Reuter) - Aktieanalytikerne i Spar Nord anbefaler deres kunder at købe tegningsrettigheder i IT-virksomheden SystemForum op til kurs 95, når handlen med rettighederne indledes den 23. juni og afsluttes den 4. juli. Det fremgår af en ny analyse på SystemForum, som banken har udarbejdet.
Selve tegningsperioden starter den 26. juni og slutter den 9. juli.
- Målt på vores estimater for 1998 vil en kurs på 690 betyde, at SystemForum bliver handlet på en P/E på 17,5. Dette svarer til en rabat til markedet på ca. fem pct. og en rabat til de øvrige elektronikvirksomheder på ca. 15 pct. På dette niveau vil der efter vores vurdering være pænt potentiale i aktien, hvorefter vi i forbindelse med emissionen anbefaler køb af tegningsretter op til kurs 95 - svarende til en ny teoretisk kurs efter emissionen, skriver Spar Nord.
Analytikerne i Spar Nord estimerer, at omsætningen i SystemForum i 1997 bliver på 510 mio. kr., stigende til 565 mio. kr. i 1998 og 615 mio. kr. i 1998. I 1996 fik selskabet en omsætning på 463 mio. kr.
Nettoresultatet skønnes at blive på 8,5 mio. kr. i 1997, 12 mio. kr. i 1998 og 16 mio. kr. i 1999. I 1996 blev nettoresultatet på 6,6 mio. kr.
- Jørn Nurkka (+45) 33 96 96 55.
Sparekassen Nordjylland og Gudme Raaschou står bag kapitaludvidelsen.
- Jørn Nurkka (+45) 33 96 96 55.
(c) Reuters Limited 1997.
