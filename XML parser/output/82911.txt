Lavere SAS-priser vil øge indtjening - koncerndir.

KØBENHAVN, 22 april (Reuter) - De lavere priser for SAS&apos; forretningsrejsende vil øge indtjeningen for det skandinaviske flyselskab. Det vurderede SAS-ledelsen ved fremlæggelsen tirsdag af de seneste pristiltag.
- Effekten af de lavere priser vil blive mere end opvejet af passagerer, der køber sig op i en højere prisklasse samt af øget volumen, siger koncerndirektør Vagn Sørensen.
Vagn Sørensen var ikke meget for at sætte tal på spådommen om en øget indtjening, men vurderede, at de seneste tiltag vil besætte flere af SAS-flyenes sæder end tidligere set. Sidste år faldt belægningen, kabinefaktoren med 1,5 pct.point, og de seneste tiltag skal også ses i dette lys, understregede Vagn Sørensen.
SAS-ledelsen har opstillet en målsætning om at øge kabinefaktoren med tre pct.point. Selskabet har dog ikke sat nogen tidsfrist, tilføjede Vagn Sørensen.
Han afviste dog, at prisnedsættelserne er udtryk for et sidste forsøg på at fylde flyene, inden det samlede udbud af sæder må sættes ned, eller væksten reduceres yderligere.
SAS måtte tidligere på året nedjustere fremgangen i produktionen, da en gennemgang af lønsomheden for rutenettet betød flere lukninger. Nu forventes produktionen kun at stige med tre pct. i 1997 mod ca. otte pct. i 1996.
- Vi har ingen planer om at skære i produktionen, sagde Vagn Sørensen kategorisk.
Ledelsen ville på mødet ikke kommentere de seneste pristiltags effekt på lønsomheden, udtrykt ved yield-faktoren. Informationsdirektør, Peter Forssman, påpegede, at SAS i starten af maj fremlægger kvartalsregnskab for de første tre måneder, og spørgsmålet vil her blive belyst.
Vagn Sørensen tilføjede dog, at de nye pristiltag over for især forretningsrejsende på ingen måde reducerer behovet for at trimme og skære i selskabets omkostninger. På samme tid vil SAS heller ikke gå på kompromis med kvaliteten, og der vil fortsat blive investeret betydelig beløb i bedre service, sagde koncerndirektøren.
SAS vil fra i morgen onsdag den 23. april sætte priserne på forretningsrejser mellem Skandinavien og Europa ned, mens der indføres en helt ny billettype. Det kan betyde besparelser på op til 25 pct., anfører SAS.
- Søren Linding Jakobsen (+45) 33 96 96 53.
(c) Reuters Limited 1997.
