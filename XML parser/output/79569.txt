DANYARD-KØB MANGLER KUN DETALJER - PSC TIL LLOYD&apos;S.

KØBENHAVN, 30 januar (Reuter) - Penang Shipbuilding and Construction&apos;s (PSC) overtagelse af en større aktiepost i Danyard-værftet mangler kun at få klarlagt mindre detaljer for at være endelig. Det siger en talsmand for PSC til Lloyd&apos;s List torsdag.
- Talsmanden for PSC sagde, at Danyard-handlen er afsluttet, og at der mangler kun få mindre detaljer for at gøre den endelig, skriver avisen Lloyd&apos;s List torsdag.
Nyheden om at Amin Shah, der står bag PSC, skulle være løbet ind i økonomiske problemer og derfor havde trukket sig fra at købe et australsk værft blev onsdag afvist at have nogen betydning for handelens gennemførelse.
Bestyrelsesformand for sælgeren, J. Lauritzen Holding, Michael Christiansen sagde således til Reuters Finans onsdag.
- Forhandlingsplanen, vi har med Amin Shah, hvor handlingsforløbet starter i morgen og slutter midt i marts, og som ikke foregår i Danmark, fastholdes, sagde Michael Christiansen.
Lloyd&apos;s List skriver torsdag, at Amin Shahs planer om at udvide sine forretningsaktiviteter fortsætter, og at han har købt en større ejerandel i et ghanesisk værft. Investeringen er i størrelsesordenen fire-fem mio. US-dollars.
Det var dagbladet Børsen, der onsdag oplyste, at Amin Shahs planer om at købe et værft i Cairns, Australien, var gået i vasken. Ifølge avisen rejste det spørgsmål om, hvorvidt det nu bliver sværere at gennemføre salget af dele af Danyard.
J. Lauritzen oplyste den 11. december 1996, at der var underskrevet et Letter of Intent med PSC, hvor PSC under forudsætning af forskellige godkendelser den 1. april 1997 overtager 48 pct. af Danyard A/S og 40 pct. af Danyard Aalborg for 100 mio. US-dollars. (/slj).
(c) Reuters Limited 1997.
