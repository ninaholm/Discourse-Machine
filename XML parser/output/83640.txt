Lauritzen udskyder salg og notering af døtre - fmd.

KØBENHAVN, 13 maj (Reuter) - J. Lauritzen Holding udskyder yderligere salg af datterselskaber og beslutninger om børsnoteringer af selskaber til 1998. Det fremgik tirsdag på generalforsamlingen i selskabet.
På generalforsamlingen præsenterede bestyrelsesformand Michael Christiansen en handlingsplan for de næste to år, hvor en af målsætningerne er, at generhverve den &quot;finansielle handlefrihed&quot; i løbet af 1997. Først i 1998 tages der stilling til fremtiden for det kriseramte Danyard-værft.
- Dette indebærer, at der ikke i 1997 - under de nu kendte forudsætninger - vil blive taget stilling til yderligere salg af datterselskaber, ligesom beslutning om en eventuel børsnotering af selskaber udskydes til 1998, sagde Michael Christiansen.
Det betyder blandt andet, at planerne om at børsnotere datterselskabet Sabroe udskydes. Lauritzen afhændede i april 1996 50 pct. af selskabets aktier i Sabroe til Scandinavian Equity Partners og lancerede samtidig en plan om at børsnotere selskabet.
- En sådan børsnotering bør dog nok vente et par endnu, vurderede Michael Christiansen tirsdag.
Lauritzen-formanden henviste blandt til et skuffende 1996-resultat på kun 19 mio. kr. mod 44 mio. kr. året før.
Om forventningerne til 1997 sagde Michael Christiansen, at ved siden af den negative udvikling for Danyard viser næsten samtlige indikatorer for Lauritzen Gruppens fremtid &quot;positive tendenser&quot;, som giver baggrund for en &quot;forsigtig optimisme&quot;.
I årsregnskabet for 1996 hed det om 1997, at Lauritzen Gruppen forudser betydelig fremgang i 1997 i forhold til året før. Lauritzen Gruppen kom ud af 1996 med et nettoresultat på minus 259 mio. kr. mod et minus på 832 mio. kr. året før.
- Stig Ørskov Pedersen (+45) 33 96 96 59.
(c) Reuters Limited 1997.
