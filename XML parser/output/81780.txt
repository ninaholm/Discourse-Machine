Morsø Spar vil ikke øge andel i Morsø Bank - dir.

KØBENHAVN, 19 marts (Reuter) - Morsø Sparekasse har ingen aktuelle planer om at øge sin ejerandel i konkurrenten Morsø Bank, oplyser adm. direktør Jørn Balch fra Morsø Sparekasse.
- Vi har ingen intentioner om at øge vores beholdning. Det hele er en storm i et glas vand, siger Jørn Balch til Reuters Finans.
Morsø Sparekasse ejer over 50 pct. af aktiekapitalen i Morsø Bank, men ifølge Jørn Balch er der blot tale om en normal investering.
- Vi synes, at det er en god investering, og det har det også vist sig at være, siger Jørn Balch.
Sparekassen øgede sidst sin ejerandel i banken i december sidste år, så sparekassen nu er i besiddelse af knap 53 pct. af aktiekapitalen. Det betragter ledelsen i Morsø Bank som et problem, og så gerne, at sparekassen nedbragte ejerandelen til under 50 pct.
Morsø Bank oplyste i en pressemeddelelse onsdag, at ledelsen har ført en dialog med Morsø Sparekasse i knap tre måneder uden resultat.
- Det er med stor skuffelse, at Morsø Banks bestyrelse og repræsentantskab må tage til efterretning, at det ikke har været muligt at få en egentlig aftale på plads om den store aktiepost, skriver Morsø Bank i pressemeddelelsen.
- Ole Mikkelsen (+45) 33 96 96 54.
(c) Reuters Limited 1997.
