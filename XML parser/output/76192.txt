Valuta - Stabile valutaer efter G10-møde.

KØBENHAVN, 9 september (Reuter) - Valutahandelen
mandag eftermiddag har ikke ændret voldsomt på forholdene
mellem de tre hovedvalutaer.
Den amerikanske dollar har dog måtte se sig sat en
smule tilbage over for yen og D-mark. USD balancerer
således omkring 1,4900 D-mark, mens dollar-kursen i yen
ligger omkring 109.
Markedet fortæller om udbud af dollar omkring 1,4920,
som sætter en grænse for dollarens fremmarch. Mod yen ser
markedet 109,30 som modstandspunkt. Nedad peger man på
støtte for dollaren i 108,40 yen og 1,4860 D-mark.
Bundesbank&apos;s præsident Hans Tietmeyer sagde i dag
efter et G10-møde i Basel, at G10-landenes centralbanker
er enige om, at en stærk USD er i alles interesse.
Tietmeyer, der er formand for G10-landenes
centralbanks komite, udtalte ydermere, at den monetære
politik i Europa er korrekt, og at der ikke den vej kan
gøres mere for at stimulere væksten. Istedet kræves der
strukturelle reformer af finans-, arbejdsmarkeds- og
socialpolitik for at løse Europa&apos;s problemer, og Tietmeyer
ser fleksibilitet i arbejdsmarkedet som en nødvendighed
for fortsat vækst.
Tietmeyer fortalte, at tal for den tyske økonomi synes
at vise en cyklisk forbedring af økonomien, samt at den
økonomiske vækst i verdensøkonomien fortsætter. Han
henviste til rapporter fra cheferne fra de øvrige
cebtralbanker, der viser fortsat vækst i USA, Canada og
Japan.
For Europa var billedet mere blandet, men han
fremhævede Englands og Hollands økonomier som værende
stærke.
- Den hollandske økonomi klarer sig godt, de høster
frugterne af de sidste fire-fem års arbejde, siger han.
Blandt de øvrige EMS valutaer holder den franske franc
fast i sit styrkede niveau over for D-mark, og handles i
3,4162, stort set som tidligere på dagen. Der forventes
ikke flere valutapåvirkende nyheder fra det franske
offentlige budget for 1997, selvom selve budgettet først
præsenteres for parlamentet om ni dage.
- Vi kender de fleste punkter i budgettet, og der er
meget lidt i næste uge, som kan overraske. Generelt er
hvad vi har set rimeligt fornuftigt, og slet ikke så slemt
som folk havde sat det op til, siger Joe Pendergast fra
Merril Lynch.
Pendergast forventer en franc i intervallet 3,4050-
3,4300 mod D-mark i den nærmeste fremtid.
DEM/DKK  USD/DKK FRF/DKK USD/JPY USD/DEM
Mandag    15.30  3,8575   5,7475  1,1290  109,00  1,4905
Mandag    11.00  3,8575   5,7340  1,1295  109,05  1,4920
(/clm).
(c) Reuters Limited 1996.
