CHIRAC/KOHL-MØDE KAN STABILISERE RENTER - CHASE.

KØBENHAVN, 9 december (Reuter) - Det halvårlige topmøde mellem den tyske forbundskansler, Helmut Kohl, og den franske præsident, Jacques Chirac, der finder sted mandag, kan være med til at stabilisere de europæiske obligationsmarkeder, mener analytikere fra den amerikanske investeringsbank, Chase.
- Enhver udtalelse fra mødet ser ud til at være positiv for det europæiske obligationsmarked, og det kan støtte en genrejsning af markedet efter sidste uges volatilitet, skriver Chase i deres daglige markedskommentar.
Kohls og Chiracs møde finder denne gang sted umiddelbart før EUs topmøde for regeringsledere, der begynder i Dublin på fredag.
Chase mener ikke, at møderne mellem toplederne fra Tyskland og Frankrig hidtil har ført til store beslutninger, og denne gang ventes ikke at udgøre en undtagelse.
Men Chase forudser alligevel, at der kan komme udtalelser om ØMUens tidsmæssige køreplan.
- Der kan også ske fremskridt i forhandlingerne om stabilitetspagten. Selv om det kræver deltagelse af alle EUs medlemslande, kan en aftale mellem Tyskland og Frankrig repræsentere noget tæt på en fait accompli, når de alle mødes den 12. december, vurderer Chase.
Hos PaineWebber forventes Frankrig og Tyskland at forsøge at nå til enighed på så mange af stabilitetspagtens områder som muligt forud for topmødet i Dublin.
Det kan bl.a. indebære, at Tyskland og Frankrig bliver enige om, hvilken bøde ØMU-landene skal betale, hvis de ikke lever op til ØMU-kravene efter 1999. (/olm/uha).
(c) Reuters Limited 1996.
