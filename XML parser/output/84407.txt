Presserunde - Finans/Økonomi onsdag 4 juni.

Reuters står ikke inde for avisartiklernes nøjagtighed 1) Adgangen til orlov skal forbeholdes ansatte på virksomheder, der opretter flex-job. Arbejdsmarkedet skal indføre indslusningsløn, hvis der skal være arbejdskraft nok til opsvinget, mener vismand Peter Birch Sørensen. (Det Fri Aktuelt side 11)
2) Ledigheden fortsætter med at falde, og alligevel er den frygtede mangel på arbejdskraft udeblevet, viser den seneste redegørelse fra de regionale arbejdsmarkedsråd. (Det Fri Aktuelt side 11)
3) Regeringens planer om at hæve grænsen for den høje lejeværdi, så den kun rammer ejere af huse vurderet til over to mio. kr., vil betyde at 40.000 boligejere får flere penge mellem hænderne. 30.000 boligejere slipper for at betale den høje lejeværdi, og 10.000 får lempet betalingen. (Politiken side 2, Berlingske Tidende side 7)
4) Pensionskassen PFA har på trods af sin egen etiske investeringspolitik længe haft aktier i den britiske giftkoncern Zeneca, som sidder på 80 procent af markedet for giftstoffet paraquat. Zeneca ejer sammen med ØK den omstridte giftfabrik i Thailand. (Politiken side 1)
5) Over tusinde danskere klagede i årets fem første måneder til Ankenævnet for Forsikring over deres forsikringsselskab. &quot;Det ligger i tiden at klage, og mediernes fokus på enkeltsager, kombineret med at det er rimeligt omkostningsfrit at klage, får stadig flere til at prøve lykken&quot;, siger Forsikringsankenævnets direktør Henning Jønsson. Antallet af klager er i de første fem måneder af 1997 steget med seks procent i forhold til sidste år. I 1996 noterede man sig en stigning på godt 11 procent. (Erhvervsbladet side 1, 2. sektion side 1)
(Presserunden er udarbejdet af Finansinformation).
(c) Reuters Limited 1997.
