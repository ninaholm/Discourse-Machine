DDB-medarbejdere utrygge ved ny salgsplan - blad.

KØBENHAVN, 17 april (Reuter) - Mange medarbejdere i Den Danske Bank føler sig utrygge ved en ny plan, der skal geare filialnettet til øget salg, fremgår det af en artikel i Finans, der er fagblad for ansatte i den finansielle sektor.
- Man frygter, at banken som salgsorganisation ikke bare betyder farvel til alle ved alt, som der står i præsentationspjecen, men også farvel til alle hjælper alle. Dermed bliver omlægningen en trussel mod arbejdsklimaet i filialerne, hedder det i Finans.
Den Danske Bank har ifølge bladet taget de første skridt på vejen fra serviceorganisation til salgsorganisation.
- Men bankens ledelse kunne godt have valgt et bedre tidspunkt til den gennemgribende organisationsændring. Når man lige har oplevet fyringer, er der ikke meget overskud tilbage til så tidskrævende en opgave, siger en medarbejder, der ønsker at være anonym.
I bankens skriftlige præsentation af konceptet hedder det blandt andet, at banken går fra at være en administrativt orienteret organisation til at være markeds-og konkurrenceorienteret med konstant fokus på salg og kunder.
- &quot;Banken som salgsorganisation&quot; er en videreudvikling af konceptet &quot;Kunden i centrum&quot;, som vi lancerede i 1995, og som var billedet på Den Danske Banks ambition om, at kunderne er vigtige for banken. Der er ikke, som nogle medarbejdere tror, tale om, at vi har droppet &quot;Kunden i centrum&quot;, siger bankdirektør Peter Straarup til Finans.
- Ole Mikkelsen (+45) 33 96 96 54.
(c) Reuters Limited 1997.
