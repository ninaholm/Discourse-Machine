SONOFON OG TELE DK MOBIL NÅEDE JULEKAMPAGNES MÅL.

KØBENHAVN, 2 januar (Reuter) - Sonofon og Tele Danmark Mobil nåede det ventede mål om at erhverve 100.000 nye mobilkunder i løbet af decembers julekampagne. Det oplyser Sonofons økonomidirektør, Jesper Jespersen og Tele Danmark Mobils informationschef, John Jørgensen.
- Det er mit gæt, at der har været 100.000 kunder i markedet under denne kampagne. Det er dog svært at sige, om det er kampagnekunder alle sammen, siger Jesper Jespersen til Reuters Finans. Sonofons rabatordning fortsætter dog til midt i januar, tilføjer han.
Samlet er der nu tale om, at mellem 1,3 og 1,4 mio. danskere har adgang til en mobiltelefon, hvilket svarer til en dækningsgrad på ca. 25 pct., oplyser Jesper Jespersen videre.
Og det forudses, at antallet af mobilabonnenter kan fordobles i løbet af de næste knap fire år.
- Vi venter fortsat, at vi ved udgangen af 1999 er oppe på, at hveranden dansker har adgang til en mobiltelefon, siger John Jørgensen.
Hverken hos Tele Danmark Mobil eller Sonofon er man meget for at oplyse, hvor mange abonnenter de enkelte operatører har.
Men Tele Danmark Mobil har tidligere oplyst, at mobiloperatøren midt i 1996 havde ca. 760.000 kunder, og at det næste afgørende ryk i kundetilgangen er sket i december, har Tele Danmark Mobil nu omkring 800.000 abonnenter.
Både Sonofon og Tele Danmark Mobil vurderer, at de nye kunder fra julekampagnen fordeler sig fifty-fifty på de to selskaber.
Jesper Jespersen vil ikke afvise, at Sonofon har nået de 500.000 mobilabonnenter. (/uha).
(c) Reuters Limited 1997.
