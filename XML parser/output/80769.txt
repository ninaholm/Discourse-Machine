INFLATIONSPRES KRÆVER POLITISK HANDLING - PAINEW.

KØBENHAVN, 27 februar (Reuter) - Den amerikanske investeringsbank PaineWebber vurderer, at den danske regering inden længe bør ty til nye politiske tiltag for at forhindre flaskehalse på arbejdsmarkedet i at bryde ud. Det fremgår af bankens dagsrapport torsdag.
- Selv om presset på priserne er beskedent i øjeblikket, vil dette kunne ændre sig, da den stærke økonomiske vækst ser ud til at fortsætte. Desuden tager det normalt 12 til 18 måneder for nye politiske foranstaltninger at få effekt, skriver PaineWebber, og tilføjer, at politisk handling er nødvendig på kort sigt.
Den amerikanske bank henviser desuden til udtalelser fra Nationalbankdirektør Bodil Nyboe Andersen onsdag om, at det er finanspolitikken og ikke pengepolitikken, der primært skal tages i anvendelse for at holde det inflationære pres i ave. PaineWebber ser imidlertid ikke særlig gode chancer for stramninger af den overordnede økonomiske politik.
Det skyldes, anfører banken, at regeringen efter midterpartiet CDs farvel lige før jul sidste år er blevet mere afhængig af støtte fra venstrefløjspartierne, SF og Enhedslisten.
PaineWebber ser især eventuelle stramninger af orlovsordninger som besværlige i det aktuelle politiske billede.
Det britiske børsmæglerselskab NatWest Securities tolker CDs udtræden af regeringen som et tegn på et tidligt valg. Regeringen er i højere grad blevet nødt til at søge støtte til venstre i Folketingssalen, og det vil på længere sigt øge tilslutningen til højrepartierne, vurderer NatWest Securities.
Et folketingsvalg skal senest finde sted i september 1998.
- Søren Linding Jakobsen (+45) 33 96 96 53.
(c) Reuters Limited 1997.
