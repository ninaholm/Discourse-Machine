D/S Progress-tanker ramt af brand, fire omkommet.

KØBENHAVN, 18 juli (Reuter) - Fire filippinske besætningsmedlemmer omkom onsdag i forbindelse med en brand i maskinrummet på kemikalietankeren Freja Nordic fra rederiet D/S Progress, oplyser rederiet.
Branden, der er slukket, opstod ifølge rederiet efter afsejlingen fra en havn i Iran. Samtidig har D/S Progress sendt en havarigruppe til Freja Nordic for at undersøge de nærmere omstændigheder ved branden.
Ifølge rederiet er lasten af let benzin intakt, ligesom der ikke er forekommet forurening.
Freja Nordic er på 11.861 tons dødvægt. D/S Progress beskæftiger omkring 25 skibe.
- Stig Ørskov Pedersen (+45) 33 96 96 59.
(c) Reuters Limited 1997.
