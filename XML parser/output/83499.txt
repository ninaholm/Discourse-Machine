Presserunde - Erhverv frerdag 9 maj.

Reuters står ikke inde for avisartiklernes nøjagtighed 1) 1997 bliver et godt år for A. P. Møller Gruppe. Bedre end 1996, der blev det hidtil bedste år for Gruppen. Det var skibsreder Mærsk McKinney-Møllers udmelding på generalforsamlingen i D/S 1912. Det er over hele linie, at der er langt op til bedre resultater. (Børsen side 6)
2) Novo Nordisks monopol på insulinsalg i Norden er langsomt men sikkert ved at blive brudt. Ærkekonkurrent Eli Lilly har således på to år gået fra 0 til 10 pct. af markedet i Sverige, Norge og Finland. Til gengæld holder Novo det danske marked. (Børsen side 2)
3) Danske Vognmænd (DV) kritiserer Told &amp; Skats politik overfor skrantende vognmandsvirksomheder. DV mener at man er alt for hurtig til at indgå akkord-aftaler med virksomhederne, i stedet for at lade dem gå konkurs. &quot;Forholdene er efterhånden så groteske, at det nærmer sig statsautoriseret økonomisk kannibalisme&quot;, siger Michael Svane, direktør i DV. (Berlingske Erhverv side 1)
4) En række internationale televirksomheder med Tele Danmark i spidsen håber på, at deres nye telekommunikations-standard Tetra vil vinde udbredelse i hele verden. (Berlingske Erhverv side 1 og 5)
5) Det viser sig, at selvom regeringen giver en hjælpende hånd til den kollektive trafik med sin nye afgiftspakke, går man samtidig et skridt i den anden retning: Tilskuddet til miljøvenlig diesel - som kun den kollektive trafik bruger - sættes ned i forbindelse med pakken. Michael Svane fra Danske Vognmænd siger, at vognmændene, som udelukkende køber ultralet diesel af miljømæssige årsager, ikke får kompensation. (Berlingske Erhverv side 2)
6) De to rivaliserende mediekoncerner Egmont og norske Schibsted har udkæmpet endnu et slag - denne gang tabte Egmont. Kampen stod om det danske biografmarked, da Warner fik et tilbud på sin aktiepost i biograferne Scala og Dagmar i København. Den bydende var Egmont igennem Nordisk Film, men da Schibsted, som gennem datterselskabet Metronome opdagede hvem der stod bag, valgte man selv at købe aktierne - dermed er 30 procent af biograferne i København på norske hænder. (Berlingske Erhverv side 3)
7) Der mangler ikke købere til danske virksomheder, problemet er at få formidlet kontakten mellem køber og sælger, fastslår civiløkonom Niels Dahl-Sørensen, der råder over et kartotek over kapitalstærke folk. (Berlingske erhverv side 4)
8) Micon og Nordtank planlægger en fusion og det afspejler vindmølleproducenternes forberedelser til en ny æra i en hæsblæsende branche, hvor Danmark har sat sig på 60 procent af markedet. De meget store vækstrater i vindmøllebranchen har betydet, at investorer og konkurrerende brancher har fået øje på branchen. Men ubønhørlig priskonkurrence samt øgede krav til produktudvikling med finansiering samt bredere produktvifter varsler omvæltning. (Berlingske Erhverv side 4, Børsen side 6)
9) Miljøminister Svend Auken (S) vil forbyde opstilling af nye GSM-master til mobiltelefoni, medmindre masterne rejses under hensyn til den gældende miljø-lovgivning. Efter at regeringens mastelovgivning, pågrund af modstand fra Venstre, faldt til jorden, bliver det miljøministeren der skal administrere opstillingen af nye master. Forskningsminister Jytte Hilden mener at Venstre vil ombestemme sig på baggrund af dette. (Berlingske Erhverv side 5)
(Presserunden er udarbejdet af Finansinformation).
(c) Reuters Limited 1997.
