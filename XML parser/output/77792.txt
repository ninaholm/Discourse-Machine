CHR HANSEN ØNSKER MERE ALLERGI-KONKURRENCE - DIR.

KØBENHAVN, 22 november (Reuter) - Chr. Hansen Holding ser frem til at få noget mere konkurrence indenfor immunterapi af allergi-patienter. Det vil udvide totalmarkedet for denne del af allergi-markedet til fordel for alle. Det sagde koncerndirektør Elsebeth Hudolfsen på et møde arrangeret af Den Danske Finansanalytikerforening fredag.
- Vi vil gerne have noget mere konkurrence, da det vil øge kendskabet til den langsigtede behandling af allergi-lidelser, sagde Elsebeth Hudolfsen.
Chr. Hansen Gruppen fremlagde torsdag regnskab for 1995/96, der viste et overskud før skat på 251 mio. kr., svarende til en stigning på 11,6 pct. Omsætningen steg 25 pct. til 2,2 mia. kr., hvoraf 0,5 mia. kr. kan henføres til allergi-divisionen.
Chr. Hansen står relativt alene med sine allergi-behandlingsprodukter, og Elsebeth Hudolfsen betegnede fortsat denne del af det totale allergi-marked som et niche marked. Men det kan blive ændret.
- Det vil ikke gøre noget, hvis eksempelvis Allergopharma (en del af Merck Damstadt AG) gik ind på dette marked. Der er masser af plads til os alle, sagde Elsebeth Hudolfsen.
Chr. Hansen er ikke bange for konkurrence og føler sig rimeligt sikker på sin position som en af de førende udbydere af immunterapi på grund af gruppens store viden om stoffer, der giver allergi, og som det har taget årtier at opbygge.
Elsebeth Hudolfsen vurderede, at immunterapi-markedet potentielt kan blive 10 gange større end de nuværende ca. 1,4-1,5 mia. kr. Chr. Hansen er den førende udbyder i Europa med en markedsandel på ca. 40 pct., mens selskabet indtager en andenplads på det amerikanske marked. (/slj).
(c) Reuters Limited 1996.
