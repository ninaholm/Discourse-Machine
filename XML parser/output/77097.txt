ENGROS/RÅVARERPRISER OP I SEPTEMBER - (RPT).

KØBENHAVN, 24 oktober (Reuter) - Engrosprisindekset vil i september stige 0,3 pct. fra august, og på årsbasis svarer det til 1,4 pct.
Råvarerpriserne vil stige mere, og når september opgørelsen over de to prisindeks kommer ud fredag den 25. oktober fra Danmarks Statistik er råvarerprisindekset 1,3 pct. højere end i august - en årsstigning på 2,4 pct.
Sådan lyder fire økonomers bud på udviklingen i de danske prisindeks, som de er afgivet til Reuters Finans.
Både råvarer-og engrospriserne er primært påvirket af stigende priser på energi, mener økonomerne.
De internationale prisstigninger på energi i august og september ventes at slå igennem på pristallene for september, mener økonomerne således i Codan Bank.
I en næsten enslydende vurdering fra BG Bank siger økonom Flemming Nielsen, at det i høj grad er energipriserne, der trækker råvarerpriserne og dermed også engrospriserne op i september.
- Desuden spiller svækkelsen af den effektive kronekurs også ind i denne periode, vurderer Flemming Nielsen, BG Bank.
Fra Unibanks økonomiske afdeling siger økonom Jesper Nielsen, at de stigende energipriser især er påvirket af en forøgelse af råolieprisen på omkring 10 pct. fra august til september.
- Der er nu ikke grund til bekymring for udviklingen i den egentlige danske inflation, idet engros-og råvarerpriserne ikke slår særligt hurtigt igennem på forbrugerpriserne, hvad der i øvrigt kun sker, hvis der er tale om varige stigninger, mener Jesper Nielsen fra Unibank. (/klp).
(c) Reuters Limited 1996.
