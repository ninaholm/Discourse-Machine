Ellemann afviser Frp-krav til regeringssamarbejde.

KØBENHAVN, 4 juni (Reuter) - Venstres leder, Uffe Ellemann-Jensen afviser de krav, som Fremskridtspartiets leder, Kim Behnke, tirsdag ifølge Det Fri Aktuelt stillede for, at Fremskridtspartiet vil gå med i en borgerlig regering.
- Den form for afpresning vil Venstre ikke bøje sig for. Der bliver ikke tale om en sådan aftale med hverken Fremskridtspartiet eller Dansk Folkeparti. Hvis de så hellere vil se en socialdemokratisk regering fortsætte, er det deres eget valg og deres eget ansvar, skriver Venstre-lederen onsdag i en pressemeddelelse.
Ifølge Det Fri Aktuelt onsdag har Kim Behnke forlangt, at flygtninge og indvandrere skal sættes ned i bistandshjælp, at bosnierne skal sendes hjem, at børnehaver og hjemmehjælp skal privatiseres, og at bruttoskatten skal lægges om.
- Morten Bonde Pedersen (+45) 33 96 96 51.
(c) Reuters Limited 1997.
