Telestyrelsen uddeler DCS 1800-telelicenser 19/3.

KØBENHAVN, 11 marts (Reuter) - Telestyrelsen vil ved et pressemøde den 19. marts om formiddagen udpege vinderne af de udbudte licenser til det nye DCS 1800 mobiltelefonnet. Det oplyser fuldmægtig, cand. jur. Lars Sten Jørgensen i Telestyrelsen tirsdag.
- Vi vil på et pressemøde den 19. marts enten kl. 10 eller 11 meddele vinderne af DCS 1800-licenserne, siger Lars Sten Jørgensen.
Det forventes, at der maksimalt vil blive uddelt tre landsdækkende og en regional licens.
Fem teleoperatører har lagt billet ind. Feltet omfatter de to nuværende mobiltelefonoperatører, Sonofon og Tele Danmark, to svenske selskaber, Telia og Netcom Systems samt franske France Telecom Mobile.
DCS 1800 nettet bruger en højere frekvens end det nuværende GSM net. Det giver en kortere rækkevidde, men øger kapaciteten, hvilket i takt mobiltelefonens udbredelse er blevet særdeles tiltrængt i større byområder.
- Søren Linding Jakobsen (+45) 33 96 96 53.
(c) Reuters Limited 1997.
