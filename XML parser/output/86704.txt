Dahlgaard sat på plads af K-gruppen - Møller.

KØBENHAVN, 14 august (Reuter) - Den konservative leder Per Stig Møller bekræfter efter et gruppemøde, at den konservative EU-modstander, Frank Dahlgaard, blev &quot;sat på plads&quot; af den øvrige konservative gruppe torsdag.
- Frank Dahlgaard har lovet, at han ikke igen vil tage den øvrige gruppe til indtægt for sin fortolkning af EU. Jeg tror ikke, at han gør det mere, siger Per Stig Møller.
Baggrunden for balladen er, at Frank Dahlgaard torsdag i Jyllands-Posten offentliggjorde en personlig kommentar til EU, hvori han tog Det konservative Folkeparti til indtægt for sin holdning.
Men på dagens sommergruppemøde sagde Dahlsgaards øvrige 26 gruppefæller, at de er dybt uenige med ham, og at de ønsker sig frabedt igen at blive slået i hartkorn med ham omkring EU.
- Frank Dahlgaard kan skrive &quot;jeg som konservativ&quot;, men ikke &quot;vi konservative&quot; som det skete i artiklen. Jeg respekterer, at han og andre konservative har en anden holdning til EU, for det skal der være plads til i partiet, men deres skepsis er i dette tilfælde ilde anbragt, for Amsterdam-traktaten cementerer &quot;fædrelandenes Europa&quot;, som vi konservative ønsker, siger Per Stig Møller.
På gruppemødet anbefalede de øvrige 26 medlemmer befolkningen til at stemme ja ved den kommende folkeafstemning.
Frank Dahlgaard meddelte, at han endnu ikke har gjort sin endelige stilling op til traktaten.
- Erik Matzen (+45) 33 96 96 51.
(c) Reuters Limited 1997.
