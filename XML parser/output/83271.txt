Presserunde - Finans/Økonomi fredag 2 maj.

Reuters står ikke inde for avisartiklernes nøjagtighed 1) Dansk økonomi har udsigt til en uventet håndsrækning, fordi alvorlige svinesygdomme i udlandet presser prisen på svinekød drastisk i vejret. Umiddelbart kan svinesektoren forbedre det danske overskud på handelsbalancen med mindst 40 pct. i forhold til regeringens seneste skøn for 1997. Svinekød er Danmarks største eksportprodukt. Hver gang prisen på et kilo svinekød stiger en krone, svarer det til en valutaindtjening på 1,3 mia. kr. (Jyllands-Posten E&amp;Ø side 1, Berl. Erh. side 1 og 8, Børsen side 6, Pol. side 14)
2) Huspriserne vil fortsætte opad, selv om regeringen vil udhule værdien af rentefradraget yderligere, siger realkreditinstitutterne. (Berlingske Erhverv side 1 og 2, Jyllands-Posten side 6, Erhvervsbladet side 2, Politiken side 14, Det Fri Aktuelt side 4)
3) 4,4 milliarder kr. er fosset ud af de kommunale pengekasser igennem det seneste år. Kommunernes milliardgæld tynger mere end nogensinde og forbedringer må nu afhænge af tilskud fra staten, siger formanden for Kommunernes landsforening (KL), Evan Jensen (V). Kommunernes dårlige økonomi bliver fremvist i en ny rapport udarbejdet af KL, som utvivlsomt skal bruges som skyts i de kommende skatteforhandlinger. (Berlingske Tidende side 1 og 4, Jyllands-Posten side 3)
4) Priserne på benzin og fyringsolie stiger fredag markant. En liter benzin stiger med 19 øre, så den mest almindelige blyfri oktan 95 nu koster 6,67 kr. hos de store selskaber. Samtidig stiger prisen på 1000 liter fyringsolie med 90 kr., så de nu koster 4450 kr. hos alle selskaber. Olieselskaberne undskylder sig med, at benzinpriserne er faldet med 15 øre i løbet af marts og april, og at der har været belæg i de internationale noteringer for at hæve priserne. (Berlingske Erhverv side 2, Jyllands-Posten Erhverv &amp; Økonomi side 2)
5) Jyske Bank, som er ved at overtage det københavnske butiks-og forlystelsescenter Scala, har allerede fået to henvendelser fra potentielle købere. &quot;Men vi vil stadig ikke sætte nogen tidsfrist på, hvor Scala-ejendommen kan blive solgt,&quot; siger Erik D. Bruun, bankdirektør i Jyske Bank. (Jyllands-Posten Erhverv &amp; Økonomi side 5)
6) Antallet af private Hafnia-aktionærer, der går rettens vej for at få deres penge tilbage, vokser med raketfart og ventes snart at runde 1.000. Det københavnske advokatfirma Moltke-Leth har ifølge advokat Michael Bernhoft for længst rundet 600 henvendelser fra tidligere Hafnia-aktionærer, der vil gøre krav gældende mod bl.a. Den Danske Bank. Og i Århus har advokatfirmaet Lokdam, Kjellund &amp; Knudsen netop etableret en vestdansk central for forsmåede Hafnia-investorer. (Jyllands-Posten Erhverv &amp; Økonomi side 1)
(Presserunden er udarbejdet af Finansinformation).
(c) Reuters Limited 1997.
