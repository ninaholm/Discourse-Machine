DANSK ØMU-AFTALE GIVER RISIKO FOR HØJ RENTE - MM.

KØBENHAVN, 25 november (Reuter) - Et tæt bånd mellem kronen og euroen giver ikke mere sikkerhed for kronen - Danmark bliver derimod afhængig af den nye europæiske centralbanks vilje til at støtte kronen, skriver Ugebrevet Mandag Morgen (MM).
- Aftalen om at placere den danske krone klods op ad den fælles mønt, euroen, kan friste finansmarkedet til at teste kronen. Kronens stabilitet vil så afhænge af, hvorvidt centralbanken er parat til at støtte kronen. Og her skal Danmark ikke i første omgang regne med megen hjælp, siger professor Niels Tygesen til MM.
Ifølge Niels Tygesen vil Nationalbanken i højere grad blive nødt til at anvende rentestigninger som våben mod spekulation.
Det er dog ikke kun professor Niels Tygesen, som advarer mod dette. Cheføkonom Graham Bishop fra investeringsbanken Salomon Brothers advarer ligeledes.
- Valutamarkederne vil holde øje med udviklingen af den danske økonomi. Hvis den ikke er hvidere end hvid, vil spekulanterne kalkulere med, at det mindste tegn på finanspolitisk slaphed vil betyde, at Centralbanken mister sin interventionslyst, siger Graham Bishop.
Graham Bishop forventer, at spekulanterne i denne situation vil kræve en væsentlig højere pris for at eje kroner - hvilket betyder en højere rente. (/jnu).
(c) Reuters Limited 1996.
