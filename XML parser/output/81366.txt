Novo Nordisks 1996-regnskab behager analytikere.

KØBENHAVN, 12 marts (Reuter) - De danske aktieanalytikere ser med tilfredshed på Novo Nordisks regnskabsresultat for 1996. Det fremgår af de første kommentarer, som Reuters Finans har indhentet.
- Hvis man går ind og korrigerer for deres omkostninger til omstruktureringer, ville den primære drift været steget med 20 pct. og endnu mere, hvis der tages højde for omlægning af kasserabatterne, siger en aktieanalytiker, der kalder regnskabet for et rigtig pænt regnskab.
Novo Nordisk fik i 1996 et resultat af den primære drift på 2.386 mio. kr., svarende til en stigning på 15 pct., mens resultatet før skat steg 17 pct. til 2.521 mio. kr.
Kasserabatter henhører fra dette regnskabsår under den primære drift og ikke under de finansielle poster som tidligere. Novo Nordisk har efter de første tre kvartaler af 1996 oplyst, at denne ændring reducerede stigningstakten for den primære indtjening med tre pct.point.
Samme medicoanalytiker hæfter sig især ved en fornuftig udvikling i salget inden for koncernens to store forretningsområder, diabetesbehandling og industrielle enzymer.
En anden Novo Nordisk-analytiker anser resultatet på linie med forventningerne og glæder sig over forhøjelsen af udbyttet, der dog fortsat ligger lavt i forhold til andre sammenlignelige medicinalkoncerner.
Forventninger om en overskudsfremgang i 1997 på mindst 15 pct. bidrager ikke særskilt til en mere positiv bedømmelse af aktien. Han forventer således en stigning i resultatet før skat på 20 pct. i 1997.
(c) Reuters Limited 1997.
