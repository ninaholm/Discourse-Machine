Bund i rentespænd omkring 55-60 bp - økonomer.

KØBENHAVN, 22 maj (Reuter) - De seneste par ugers betydelige fald i det 10-årige dansk-tyske rentespænd ser ud til at fortsætte i den nærmeste fremtid. Men en renteforskel mellem statens 7 pct. 2007 og den toneangivende tyske statsobligation på 55-60 basispunkter mod nuværende 69 punkter er sandsynligvis bunden i denne omgang. Det er senioranalytiker i Unibank Markets Klaus Dalsgaard og økonom James McKay fra PaineWebber i London enige om.
- Jeg vil ikke udelukke, at spændet kan komme 10-15 basispunkter længere ned. Vi får i øjeblikket noget medvind fra den generelle konvergensproces, men jeg troede faktisk, at spændet var ved at bunde ud, siger Klaus Dalsgaard.
Baggrunden for at den eller så positive udvikling i det dansk-tyske rentespænd kan komme til en foreløbig ende, er dels usikkerhed op til det franske parlamentsvalg og dels uklarhed om Sveriges holdning til deltagelse i ØMU&apos;en. En negativ effekt i Sverige kan smitte af på det danske marked, mener Klaus Dalsgaard.
James McKay nævner en anden årsag til, at rentespændet næppe kommer lavere end 55-60 bp.
- For yderligere indsnævring af spændet kræves klare fremskridt i retningen af at ophæve den danske undtagelse fra deltagelse i ØMU&apos;en, siger han. Og efter hans opfattelse er det ikke noget, regeringen tør give sig i kast med i den nærmeste fremtid af frygt for endnu et nej fra den danske befolkning.
Derudover kræver yderligere indsnævring af renteforskellen, at finansloven for 1998 indeholder en reel finanspolitisk stramning og at begyndende træghed på arbejdsmarkedet afhjælpes. James McKay peger i den forbindelse specielt på omfanget af forskellige orlovsordninger, som han mener, må begrænses.
Begge økonomer er enige om, at Danmark på længere sigt kan få gavn af ØMU-forbeholdet. De forudser nemlig begge, at der kan opstå uro i tiden op til afgørelsen af, hvem der skal deltage i ØMU&apos;en. I den forbindelse vil det danske marked ikke blive udsat for tilbagesalg fra investorer på samme måde som de såkaldte høj-rente lande, der i den grad har nydt godt af den seneste tids optimisme omkring ØMU&apos;en fremtid.
- Danske obligationer vil være et rimelig sikkert køb med et godt afkast i relativ volatil periode, mener James McKay.
Men selvom de to økonomer er enige om, at det danske ØMU-forbehold kan vise sig at være en fordel, har de vidt forskellige opfattelser af, hvad det betyder for det 10-årige dansk-tyske rentespænd.
James McKay fra PaineWebber forudser, at rentespændet i slutningen af året vil være omkring 90 rentepunkter.
- I takt med at markedets opfattelse går i retning af rentestigninger, vil obligationsmarkedet komme under pres, og sammenholdt med ØMU-usikkerhed vil stemningen forværres mod slutningen af året, siger han, der dog ikke forventer at Tyskland hæver renten det næste års tid.
I Unibank Markets arbejder Klaus Dlsgaard derimod med et 1998-scenarie, hvor rentespændet indsnævres til 25-30 bp. Forudsætningen bag denne forventning er samme ØMU-uro som kollegaen i London nævner.
Herudover forudsætter Klaus Dalsgaard, at ØMU&apos;en bliver &quot;bred&quot;, altså med deltagelse af Spanien, Portugal og muligvis Italien. Det betyder ifølge Klaus Dalsgaard, at euroen som anker i møntunionen ikke får samme styrke som det nuværende økonomiske anker i Europa - D-marken.
- I det tilfælde kan man ikke udelukke, at Danmark faktisk vil klare sig forholdsvis bedre, og det dansk-tyske rentespænd så kan komme ned omkring 25-30 basispunkter, siger han.
- Per Bech Thomsen (+45) 33 96 96 56.
(c) Reuters Limited 1997.
