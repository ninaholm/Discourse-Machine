Dansk ølsalg faldt 1,4 pct i 1996 - DS.

KØBENHAVN, 11 april (Reuter) - Det samlede danske ølforbrug faldt med 1,4 pct. fra 1995 til 1996, fremgår det fredag af tal fra Danmarks Statistik. Forbruget af 100 pct. ren spiritus steg samtidig 3,9 pct.
Ifølge Danmarks Statistik blev der i alt solgt 619,0 mio. liter øl i 1996 mod 627,8 mio. liter året før, mens der blev solgt 5,8 mio. liter øl liter ren spiritus mod 5,6 mio. liter i 1995.
Beregninger foretaget på baggrund af Told &amp; Skat&apos;s opgørelse over punktafgifter har tidligere vist et ølsalg i 1996 på 618,6 mio. liter øl.
Tilsvarende beregninger for salget af spiritus var enslydende med tallene fra Danmarks Statistik.
De seneste tal fra Told &amp; Skat viser, at det danske ølsalg i januar 1997 steg med 0,9 pct. i forhold til året før, mens spiritussalget i samme måned steg 8,5 pct. på årsbasis.
Danmarks Statistik beregner det gennemsnitlige alkoholforbrug i Danmark i 1996 til 12,2 liter ren spiritus pr. indbygger over 14 år mod 12,1 l. året før.
Det danske ølmarked domineres af Carlsberg, der i det seneste regnskab opgiver, at de mærker Carlsberg selv markedsfører, udgør en markedsandel på 72 pct. Medtages associerede selskaber (Jyske Bryg Holding) besidder Carlsberg en markedsandel på ca. 82 pct.
På spiritusområdet har Carlsbergs datterselskab, Vingaarden, en markedsandel på ca. fem pct., mens Danisco Distillers sidder på godt 62 pct. af markedet.
- Stig Ørskov Pedersen (+45) 33 96 96 59.
(c) Reuters Limited 1997.
