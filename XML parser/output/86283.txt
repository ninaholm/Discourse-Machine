Share buy-back har ingen mening i Danmark - ekspert.

KØBENHAVN, 5 august (Reuter) - Ledelserne i de danske pengeinstitutter bør ikke lytte til det stigende krav fra udenlandske investorer om indløsning af egne aktier. Selv om fænomenet bliver mere og mere udbredt uden for landets grænser, så giver det ingen mening at gøre det i Danmark, mener lektor, Peter Harbjerg Nielsen, fra Handelshøjskolen i Århus.
- Det er en skattemæssig fordel at være egenkapitalfinansieret for investorerne og virksomhederne set under et, siger Peter Harbjerg Nielsen til Reuters Finans.
De danske skatteregler gør det til en kedelig fornøjelse, hvis banker beslutter sig for at bruge en del af den overskydende kapital på at købe egne aktier op med henblik på indløsning, mener Peter Harbjerg Nielsen, der er tilknyttet Institut for Finansering på Handelshøjskolen i Århus.
- Det er slet ikke begrundet på samme måde i Danmark som i udlandet, fordi der i udlandet typisk er en overbeskatning af ejere i forhold til långivere. Det betyder, at virksomheder med en stor egenkapital, bliver udsat for en større skattebelastning. I Danmark forholder det sig helt anderledes. Her har vi snarere skattemæssig begunstigelse til ejerkapital fremfor lånekapital, forklarer Peter Harbjerg Nielsen.
De danske banker kritiseres jævnligt af udenlandske bankanalytikere, fordi bankerne har placeret store beløb passivt i primært obligationer.
Og det forstår Peter Harbjerg Nielsen godt, fordi de udenlandske investorer, der primært ejer aktier i de tre største banker, bliver nemlig ikke ramt af det danske skattevæsen i tilfælde af et share buy-back.
- Det er et større problem, når en virksomhed er blandet ejet af danske og udenlandske aktionærer. Hvis en udenlandsk aktionærer er fuldt beskattet af sin aktieindkomst, mens en dansk aktionær er lavere beskattet, så har ledelsen et problem, siger Peter Harbjerg Nielsen.
I stedet for at udbetale pengene til aktionærerne, bør bankerne i stedet investerer den overskydende kapital fornuftigt i likvide aktiver. Det er der skattemæssigt fornuft i, mener Peter Harbjerg Nielsen.
BG Bank er en af de banker, der ofte betragtes som overkapitaliseret, og bankens adm. direktør, Henrik Thufason, har over for Reuters Finans tidligere oplyst, at ledelsen jævnligt bliver konfronteret med synspunktet om at udbetale den overskydende kapital til aktionærerne.
Investeringsbanken NatWest forventer således, at ledelsen i BG Bank vil betale en del af den overskydende kapital tilbage til aktionærerne i form af højere udbytte eller share buy-back, der dækker over indløsning af en del af aktierne, fremgår det af en analyse af banken, som NatWest har lavet efter BG Banks brud med Nykredit. Men de store beløb på kistebunden i BG Bank kan naturligvis også bruges til opkøb.
- BG Bank synes at være åben over for en overtagelse af Topdanmark på lang sigt, skriver NatWest, der konstaterer, at BG Banks solvens vil være i fin form, selv om ledelsen beslutter sig for at udbetale et væsentligt højere udbytte eller indløse aktier.
- Ole Mikkelsen (+45) 33 96 96 54.
(c) Reuters Limited 1997.
