Cheminova bør standse giftsalg - Svend Auken.

KØBENHAVN, 15 maj (Reuter) - Cheminova bør standse salget af insektbekæmpelsesmidlet Methyl Parathion i Mellemamerika, hvis oplysningerne i et tv-program på DR TV er sande, mener miljø-og energiminister Svend Auken. Det kom frem på et samråd på Christiansborg torsdag.
- Hvis det er sandt, hvad vi har set, så bør virksomheden drage konsekvensen og standse denne her trafik, sagde Svend Auken.
Han vil ikke forbyde stofferne, fordi processen er langvarig og ikke hjælper på forholdene i landene.
Han synes det rigtigste er, at virksomheden af egen drift stopper handelen.
Miljøministeren tager nu kontakt til Cheminova, for at få selskabet til at forholde sig til oplysningerne i tv-udsendelsen. Samtidig opfordrer han virksomheden til at sende uafhængige eksperter i miljø og arbejdsmiljø i u-landene afsted til Mellemamerika inden sommerferien, så forholdene bliver klarlagt.
- Carl Johan Corneliussen (+45) 33 96 96 57.
(c) Reuters Limited 1997.
