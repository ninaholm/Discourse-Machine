KF satser på udvidet åbningstid fra 8/9 - adm dir.

KØBENHAVN, 6 maj (Reuter) - Københavns Fondsbørs forventer at kunne udvide sin åbningstid fra den 8. september 1997, oplyser Fondsbørsens adm. direktør Lars Johansen.
- Vi arbejder på at udvide åbningstiden fra den 8. september, siger Lars Johansen til Reuters Finans.
Fondsbørsen har i øjeblikket åben fra kl. 9.00 til kl. 15.30. Planen er at udvide det tidsrum med halvanden time, så handelssystemerne først lukker kl. 17.00 - først og fremmest for at have åben samtidig med det amerikanske.
Børsen i Stockholm forlængede åbningstiden til kl. 17.00 sidste år, og tidligere i år udvidede børsen i Oslo sin åbningstid.
Lars Johansen har tidligere oplyst til Reuters, at han forventer en øget omsætning på Fondsbørsen, når åbningstiden udvides.
Samtidig med planerne om at udvide åbningstiden forhandler Københavns Fondsbørs også med børsen i Stockholm om et samarbejde. De forhandlinger ventes afsluttet inden sommerferien, oplyser direktøren.
- Vi forhandler med børsen i Stockholm om et samarbejde om fælles informations-og handelssystem, og vi håber at have en foreløbig aftale på plads inden sommerferien, siger Lars Johansen.
- Ole Mikkelsen (+45) 33 96 96 54.
(c) Reuters Limited 1997.
