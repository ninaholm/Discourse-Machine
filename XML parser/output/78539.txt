UNIBANK - SÆLG DANSKE 10-ÅRIGE PAPIRER MOD TYSKE.

KØBENHAVN, 23 december (Reuter) - Unibank Markets fastholder i sin ugentlige renteprognose sin anbefaling af at sælge danske 10-årige obligationer mod de tilsvarende tyske papirer.
Det begrundes med udfaldet af EU-topmødet i Dublin i forrige weekend, der fjernede tvivlen omkring stabilitetspagten. På den baggrund er scenariet positivt, og det var i sidste uge med til at indsnævre det dansk-tyske 10-årige rentespænd til niveauet 77 bp, hvor Unibank forudser et spænd på 75 bp.
Mandag klokken 10.45 er spændet udvidet til 80 bp.
- Som vi skrev i sidste uge, forventer vi til gengæld, at niveauet omkring 75 bp udgør bunden for det 10-årige spænd, og som følge deraf anbefaler vi salg af Danmark mod Tyskland med en horisont på en måned, skriver Unibank Markets.
Unibank forventer, at det 10-årige spænd bliver udvidet til 90-95 bp i løbet af den næste måned.
- Target sættes til 91 bp med et stop-loss på 71 bp, og en åben valutakurs, skriver Unibank Markets.
Senioranalytiker i Unibank Markets, Klaus Dalsgaard siger mandag til Reuters Finans, at CDs udtræden af regeringen ikke rokker ved Unibanks anbefalinger.
Uroen i regeringen tilskrives ikke den store betydning for markederne, fordi der med CDs udtræden ikke nødvendigvis er et folketingsvalg på trapperne, vurderer han.
Klaus Dalsgaard peger samtidig på Gallups meningsmåling i Berlingske Tidende søndag, hvor der er flere, som ønsker det danske ØMU-forbehold ophævet end fastholdt. Således vil 46 pct. ifølge Gallup stemme for en ophævelse, mens modstanden er på 44 pct., hvis der altså var en folkeafstemning nu. I juni 1994 var modstanden oppe på 56 pct. mens 33 pct. var parat til den fælles mønt.
Meningsmålingen kan være første signal om, at danskerne tager ØMU&apos;en til sig, hvilket kan blive positivt for det danske marked, vurderer Klaus Dalsgaard.
I Unibank Markets forventes samtidig, at Dublin-mødets positive effekt på de korte renter bliver neutraliseret efterhånden som forventningerne om en tysk rentenedsættelse forsvinder. (/uha).
(c) Reuters Limited 1996.
