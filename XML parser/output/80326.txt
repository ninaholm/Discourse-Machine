STIGENDE UDLÅNSAKTIVITET I DISKONTOBANKEN I 1996.

KØBENHAVN, 18 februar (Reuter) - Der var i 1996 stigende aktivitet ved udlånsskranken i Diskontobanken. Derimod faldt bankens samlede indlånsmasse en anelse, fremgår det af den sydsjællandske banks helårsregnskab for 1996.
- Koncernens aktivitet målt på de samlede udlån er steget med 130 mio. kr. eller 10 pct. Heraf tegner datterselskabet DiBaFinans sig for de 55 mio. kr., mens den øvrige stigning fremkommer som et resultat af stigende aktivitet på samtlige bankens udlånsområder, skriver Diskontobanken.
Diskontobanken fik i 1996 et ordinært overskud på 68 mio. kr. mod 69 mio. kr. året før. På bundlinien blev det sidste år til et plus på 44 mio. kr. mod 39 mio. kr. i 1995.
Bankens nettoindtjening på renter og gebyrer steg sidste år med 5,4 mio. kr. til 165 mio. Herunder tjente banken knap fire mio. kr. mere på gebyrer og provisioner, hvilket ifølge ledelsen skyldes en styrkelse af specialfunktioner på bolig-, investerings og pension/forsikringsområderne.
Indtægterne på kursreguleringer faldt sidste år med knap seks mio. kr. til 21 mio. kr. - primært på grund af lavere indtjening på bankens obligationsbeholdning.
Diskontobanken, der sidste år rundede de 125 år, havde ultimo 1996 en samlet balance på lige over to mia. kr. Heraf udgjorde egenkapitalen knap 275 mio. kr.
Ledelsen foreslår i regnskabet at udbetale et udbytte på 15 pct. Året før blev aktionærerne i anledning af bankens jubilæum begavet med et udbytte på 25 pct.
- Eva Elgaard Pedersen (+45) 33 96 96 57.
(c) Reuters Limited 1997.
