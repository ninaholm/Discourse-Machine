Cheminova går efter 100 pct af Hardi - adm dir.

KØBENHAVN, 9 april (Reuter) - Cheminova ønsker at købe de sidste 25 pct. af sprøjteproducenten Hardi International. En overtagelse af aktieposten synes kun at være et spørgsmål om tid.
- Det er vores hensigt at overtage Hardi International fuldt ud, siger adm. direktør Arne V. Jensen til Reuters Finans onsdag.
Cheminova købte i begyndelsen af februar yderligere 45 pct. af Hardi International og bragte derved sin ejerandel op på 75 pct. De sidste 25 pct. ligger hos Hardis hidtidige hovedaktionær, Jørgen Hartvig Jensen.
Han fik i forbindelse med handlen i februar en option på at sælge sin aktiepost til de priser, der dengang blev handlet til. Optionen skulle udnyttes inden to måneder. De er gået i denne uge.
Udnytter Jørgen Hartvig Jensen ikke optionen, har Cheminova en option på at overtage aktieposten om et år til en pris, der så bestemmes af Hardi Internationals ordinære koncernresultat før skat i regnskabsårene 1995/96 og 1996/97.
Det bekymrer ikke Arne V. Jensen, at Cheminova muligvis skal vente et år med en endelig overtagelse.
- Vi er jo allerede hovedaktionær, understreger Cheminova-direktøren, der onsdag ikke vidste om, Jørgen Hartvig Jensen ville udnytte sin option.
Det var samtidigt ikke muligt at træffe Jørgen Hartvig Jensen for en kommentar.
Hardi International havde i regnskabsåret 1995/96 en omsætning på 711 mio. kr. og et resultat før skat på 83 mio. kr. Cheminova Holding omsatte i 1996 for 1.828 mio. kr. og havde et overskud før skat på 289,6 mio. kr.
- Stig Ørskov Pedersen (+45) 33 96 96 59.
(c) Reuters Limited 1997.
