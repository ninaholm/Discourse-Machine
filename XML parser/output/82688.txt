Off gæld skal skæres kraftigt på 4-5 år - Nyrup.

KØBENHAVN, 16 april (Reuter) - Udlandsgælden skal væk, og den samlede offentlige gæld skal skæres kraftigt ned.
Det er to af regeringens erklærede mål, sagde statsminister Poul Nyrup Rasmussen på et pressemøde efter en konference om &quot;Danmark som foregangsland&quot;, arrangeret af regeringen onsdag.
Hvor kraftigt, regeringen vil høvle på gælden, ville statsministeren ikke sige.
Men på konferencen forud for pressemødet havde statsministeren og økonomiminister Marianne Jelved samt finansminister Mogens Lykketoft givet udtryk for, at man kunne forestille sig, at den offentlige gæld bliver reduceret til 40 pct. af BNP i løbet af fire-fem år.
I samme periode kunne udlandsgælden passende fjernes helt, samtidig med, at arbejdsløsheden kunne skæres ned til fem pct.
Direkte spurgt, om de nævnte tal er udtryk for regeringens faktiske målsætning, eller om de blot var regneeksempler, sagde Nyrup:
- Det er ikke regneeksempler. De ligger ikke langt fra de mål, vi vil komme med.
Statsministeren beklagede, at regeringen ikke kunne komme med konkrete tal for fremtidens finanspolitik.
- Vi kommer snarest tilbage med helt konkrete mål, sagde statsministeren, og henviste til de kommende rapporter i regeringens serie om Danmark som foregangsland.
Ved udgangen 1996 var den offentlige gæld, når der ikke tages hensyn til indestående på statens konto i Nationalbanken og den Sociale Pensionsfonds beholdning af obligationer 706 mia. kr., svarende til ca. 70 pct. af BNP. Det offentliges udlandsgæld udgjorde på samme tidspunkt 321 mia. kr. eller omkring 32 pct. af BNP.
- Morten Bonde Pedersen (+45) 33 96 96 51.
(c) Reuters Limited 1997.
