Pengepolitik skal sikre lav rente - Nyrup.

KØBENHAVN, 11 juni (Reuter) - Nationalbanken skal ikke hæve renten for at udligne den nuværende højkonjunktur, mener statsminister Poul Nyrup Rasmussen (S).
- Pengepolitikkens opgave er at sikre en stabil pengeforsyning og en lav rente. Den øvrige økonomi skal styres politisk. Den tid er forbi, hvor regeringerne kunne styre pengepolitikken i hvert enkelt land, sagde Poul Nyrup Rasmussen på en høring om EUs regeringskonference på Christiansborg onsdag.
På høringen blev bl.a. regeringens fastkurspolitik overfor D-marken diskuteret.
Nyrup sagde, at den danske model med en selvstændig centralbank, der styrer pengepolitikken, er fremtidens løsning.
- Vi så det sidste glimt af, hvad gammeldags pengepolitik er, da England sagde &quot;good bye Bank of England - suit yourself&quot;, sagde statsministeren.
Han er dermed enig med Nationalbankdirektør Bodil Nyboe Andersen, der ligeledes fastholder, at den økonomiske aktivitet skal styres af finanspolitikken, mens den danske pengepolitik er en fastkurspolitik, hvor den danske krone skal holdes stabil over for den tyske mark.
Nationalbanken afholder sig dermed fra at påvirke de økonomiske konjunkturer ved hjælp af rentepolitikken.
Det lægger et større ansvar på regeringen, der skal sikre, at den nuværende stærke udvikling i den danske økonomi ikke resulteterer i en overophedning af økonomien.
Den opgave bliver ikke lettere af, at pengepolitikken i øjeblikket er ekspansiv.
- Der udgår en ekspansiv effekt fra faldet i den lange rente og faldet i den effektive kronekurs. Det skærper kravene til finanspolitikken. Der er behov for en stram finanslov, sagde kontorchef Hugo Frey Jensen fra Nationalbankens økonomiske afdeling til Reuters Finans onsdag.
- Stig Ørskov Pedersen (+45) 33 96 96 59
- Morten Bonde Pedersen (+45) 33 96 96 51.
(c) Reuters Limited 1997.
