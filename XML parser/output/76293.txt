OPJUSTERING SKYLDES GENEREL FREMGANG - AARSLEFF.

KØBENHAVN, 13 september (Reuter) - Opjusteringen af forventningerne til 1995/96-resultatet i Per Aarsleff koncernen i 1995/96 skyldes en generel fremgang i hele koncernen, fastslår koncernens adm. direktør Palle Svejstrup fredag.
- Det har været en optimering af koncernen, der er gået ualmindeligt godt. Det er mange bække små, der har skabt fremgangen, siger Svejstrup til Reuters Finans.
Per Aarsleff opjusterede tidligere fredag sin forventning til overskuddet før skat i 1995/96 med 30 mio. kr. til et overskud på 120 mio. kr.
Palle Svejstrup fremhæver, at udviklingen i Taiwan siden aflæggelsen af halvårsregnskabet er vendt fra et minus til et plus, og at bl.a. Århus-virksomheden Dan Jord i løbet af sommeren har haft rygende travlt, efter at arbejdet i vinter lå meget stille som følge af kulden.
Per Aarsleff skrev i sit seneste helårsregnskab, at ordrebeholdningen ved årets begyndelse var den største i koncernens historie.
- Ordrebeholdingen er fortsat meget høj, fastslår Aarsleffs administrerende direktør. (/eep).
(c) Reuters Limited 1996.
