KBH LUFT DÆMPER FORVENTNINGER TIL INDENRIGSTRAFIK.

KØBENHAVN, 22 januar (Reuter) - Københavns Lufthavne er godt tilfreds med trafikudviklingen i 1996 men har mere afdæmpede forventninger til 1997, især for indenrigstrafikken. Det oplyser underdirektør i Københavns Lufthavne, Stefan Buch onsdag til Reuters Finans.
- Den ekstra passagervækst fra hyppigere frekvenser på indenrigstrafikken kommer ikke igen i 1997, så vi er lidt mere afdæmpede i vores forventninger til 1997, siger Stefan Buch.
Antallet af passagerer gennem Københavns Lufthavn i Kastrup steg i 1996 7,3 pct. til 16,1 mio. personer.
Stefan Buch tilføjer dog, at den underliggende vækst i den danske økonomi fortsat er stærk. Det bevirker, at Københavns Lufthavne langt fra er pessimister, når selskabet kigger i krystalkuglen for indeværende år. Københavns Lufthavne er især tilfreds med, at de nye højhastighedsfærger i de danske farvande ikke nævneværdigt har taget passagerer fra lufttrafikken.
- Jeg tror, at timedriften på de større lufthavne i Århus, Billund, Ålborg og Karup har haft en positiv virkning på passagertallet, siger Stefan Buch.
Han konstaterer således, at hurtigfærgerne endnu ikke er blevet den trussel, som man kunne have frygtet. I 1997 begynder togene at køre over Storebæltsforbindelsen, hvilket tilmed kan føre passagerer fra luften til landjorden.
Stefan Buch tror dog ikke, at det vil betyde noget væsentligt for de byer, hvis lufthavne ligger tæt på større bykoncentrationer. Han vil dog ikke udelukke, at især flytrafikken til Odense kan blive ramt.
For den internationale trafik gennem Københavns Lufthavn vil 1997 ikke være præget af de store overskrifter, mener Stefan Buch. Sidste etape af EUs liberalisering af det europæiske luftrum med virkning fra den 1. april 1997 ventes nemlig ikke at give lufthavnen et nyt løft i trafikvæksten.
- Den sidste del af liberaliseringen, hvor der åbnes op for at flyve indenrigs, får nok ikke den helt store virkning for os, siger Stefan Buch, og henviser til det danske markeds beskedne størrelse.
Derimod tror Stefan Buch, at liberaliseringen af den internationale flytrafik, inden for EU kun har set begyndelsen af en større trend.
- Men den del af liberalisering, der giver hvem som helst lov til at starte et luftfartsselskab og flyve mellem to EU-lande, ser ud til at give ekstra trafik. Disse nye selskaber får fat på helt nye segmenter af flypassagerer, siger Stefan Buch.
Han noterer tilmed, at aktiviteten i en solid og stærk dansk økonomi fortsat er meget eksportorienteret, hvilket giver øget flytrafik ind og ud af Danmark.
Desuden vurderer Københavns Lufthavne, at velstandsstigningen blandt danskere også vil slå positivt igennem på chartertrafikken. Antallet af charterpassagerer til udenlandske destinationer gennem lufthavnen steg i 1996 med 13 pct. til 1,4 mio. personer.
Stefan Buch noterer tillige, at Københavns Lufthavne ikke har kapacitetsproblemer. Det har bl.a. betydet, at alle, der har bedt om lande-og lettetilladelser, slots til sommerfartplanen, der starter den 1. april, har fået slots.
Stor kapacitet er sammen med relativt lave takster for at benytte lufthavnen, Københavns Lufthavnes bedste kort i kampen om især at tiltrække oversøiske luftfartsselskaber til København.
- Vi ligger pænt i en international målestok, når det gælder kapacitet og prisen for at bruge en lufthavn, mens vi umiddelbart kan påvirke passagergrundlaget. Vi kan kun prøve at tiltrække oversøiske luftfartsselskaber til at bringe passagerer til København, og så er der basis for at der er andre, der kan flyve dem videre, siger Stefan Buch.
Han tilføjer, at Københavns Lufthavne således søger en vekselvirkning med at have et stærkt SAS med et stort europæisk rutenet og mange alliancepartnere samt få oversøiske luftfartsselskaber til at bringe passagerer til København.
Antallet af tildelte slots, målt på antal operationer for indeværende års sommerfartplan ligger 11 pct. over de tildelte slot for et år siden, oplyser Stefan Buch.
Københavns Lufthavne fik i 1995 et overskud før skat på 376 mio. kr. fra en omsætning på 1,2 mia. kr. Forventningen til 1996-resultatet lyder på et bedre resultat end i 1995, men at stigningstakten i resultatudviklingen i 1996 forventes at blive mere afdæmpet i forhold til stigning fra 1994 til 1995. (/slj).
(c) Reuters Limited 1997.
