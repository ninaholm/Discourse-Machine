Cheminova klar til at trække sig i Mellemamerika.

KØBENHAVN, 1 maj (Reuter) - Kemi-koncernen Cheminova er klar til at trække sig ud af Mellemamerika, når det gælder insektbekæmpelsesmidlet methyl parathion. Det fastslår informationschef Kurt Aabo fra Cheminova torsdag. Cheminova er kommet under pres i forbindelse med en udsendelse torsdag aften på TV1, hvoraf det fremgår, at landarbejdere i Guatamala og Nicaragua bruger midlet uden nogen form for beskyttelse. Det er livsfarligt.
- Er fejlbrugen ikke på et acceptabelt lavt niveau, så bliver man jo nødt til at trække de skrappe midler ud af markedet, siger Kurt Aabo til Reuters Finans.
Cheminova&apos;s markedsandel i Mellemamerika er 15-20 pct., men salget af methyl parathion til området udgør mindre end 15 pct. af Cheminova&apos;s samlede salg af produktet. Methyl parathion udgør omkring 10 pct. af Cheminova&apos;s samlede salg af kemiprodukter.
Kurt Aabo fastslår dog, at Cheminova ikke umiddelbart er indstillet på at trække sig ud af markedet.
- Vi vil helst ikke trække ud os ud af markedet. I det øjeblik vi trækker os, vil markedet hurtigt blive dækket af andre producenter, påpeger Kurt Aabo.
Cheminova satser i stedet på at introducere et mere miljøvenligt middel, hvor methyl parathionen er indkapslet. Det skulle gøre midlet 50-100 gange mindre giftigt end de traditionelle præparater.
Om Cheminova får lov til at blive på markedet i Mellemamerika afhænger dog også af selskabets aktionærer. NNF-formanden Anton Johannsen, der er medlem af bestyrelsen hos Lønmodtagernes Dyrtidsfond (LD), som ejer over fem pct. af moderselskabet Cheminova Holding, forlanger ifølge Radioavisen, at Cheminova overvejer sin position på markedet.
Ifølge Kurt Aabo har Cheminova dog endnu ikke fået direkte henvendelser fra nogle af de tre aktionærer, der har mere end fem pct. af stemmerne. Det drejer sig ud over LD om ATP og hovedaktionæren Aarhus Universitets Forskningsfond. Ingen af de tre hovedaktionærer kunne torsdag formiddag træffes for en kommentar.
Cheminova har også i USA haft problemer med methyl parathion. I begyndelsen af 1997 måtte Cheminova hjemkalde produktet for at ændre emballagen efter en række tilfælde med fejlbrug af midlet.
Cheminovas kemiproduktion foregår i selskabet Cheminova Agro, der er en del af Cheminova Holding.
Cheminova Agro havde i 1996 en omsætning på 1,5 mia. kr. ud af Cheminova Holding&apos;s samlede omsætning på 1,8 mia. kr. Overskuddet før skat i Cheminova Agro var 179 mio. kr., mens det i holding-selskabet var 290 mio. kr.
Ifølge Jyllands-Posten er 103 mennesker døde i Nigaragua som følge af forkert brug af pesticider som f.eks. methyl parathion.
- Stig Ørskov Pedersen (+45) 33 96 96 59.
(c) Reuters Limited 1997.
