Ambu sender pumpe-ansøgning til FDA om en måned.

KØBENHAVN, 21 juli (Reuter) - Ambu International indsender i løbet af den næste måned en ansøgning om en Pre Market Approval for sin nyudviklede pumpe til hjertemassage, Ambu CardioPump, til de amerikanske sundhedsmyndigheder, FDA. Det siger selskabets adm. direktør, Vivi Kjær, til Reuters Finans mandag.
- Ansøgningen om Pre Market Approval af CardioPump til FDA ligger hos vores amerikanske advokater og vil blive indsendt indenfor den næste måneds tid, siger Vivi Kjær.
Hun vurderer, at der trods den næsten færdige ansøgning til FDA er lang vej til en endelig godkendelse.
Ambu er en af verdens førende producenter af redningsudstyr med et årligt salg på godt 200 mio. kr., primært genoplivningsposer.
Ambu har store forventninger til sit nye produkt, selv om salget af CardioPump på de markeder, hvor den er introduceret, indtil videre kun udgør en mindre del af det samlede salg.
Nedskæringer og besparelser har presset flere af de europæiske markeder, og Ambu har i dette lys valgt at trimme sin organisation til det nye lavere aktivitetsniveau og forøge indsatsen for at udvikle nye produkter samt bestræbelserne på at udvide produktsortimentet.
- Søren Linding Jakobsen (+45) 33 96 96 53.
(c) Reuters Limited 1997.
