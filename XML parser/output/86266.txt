Analytikere ser større indtjening i KFX-selskaber.

KØBENHAVN, 5 august (Reuter) - Den gennemsnitlige vækstrate for indtjeningen i de 20 selskaber, der indgår i KFX-indekset på Københavns Fondsbørs, ventes i år at stige med 6,1 pct. i forhold til sidste år, fremgår det af estimater, som Reuters Finans har indsamlet tal fra en række aktieanalytikere i ugerne 31 og 32.
Dermed har analytikerne opjusteret deres vækstskøn med 1,5 pct.point i forhold til sidste måneds skøn.
Forventningerne til næste års vækst i indtjeningen er til gengæld en anelse mere afdæmpede i forhold til sidste måneds estimat.
Nu venter analytikerne en gennemsnitlig vækstrate på 7,9 pct. i 1998 mod sidste måneds forventning på knap 10 pct.
Tallene dækker over analytikernes skøn for indtjeningen per aktie, EPS (earnings per share), i alle KFX-selskaberne.
Ændringerne i analytikernes forventninger til indeværende og det kommende regnskabsår skyldes primært en forventning om større overskud i bankerne i år og et mindre overskud næste år. Bag ligger de seneste måneders pæne kursstigninger på finansmarkederne, hvilket har en positiv effekt på bankernes bundlinie.
De fire banker i indekset, Den Danske Bank, Unidanmark, BG Bank og Jyske Bank trækker dog fortsat ned i gennemsnittet for indtjeningen i 1997 med negative vækstrater på henholdsvis 18, 23, 32 og 2 pct., fremgår det af estimatet.
Til gengæld venter analytikerne ikke, at de pæne kursstigninger vil fortsætte ind i næste regnskabsår, og EPS-forventningerne for de kommende år har fået et lille nøk nedad i forhold til forrige estimat.
SAS Danmark trækker kraftigt ned i gennemsnittet, da indtjeningen per aktie i SAS skønnes at falde til 6,2 kr. i år fra 13,2 kr. sidste år.
Radiometer og ISS trækker ligeledes i negativ retning med en negativ vækstrate på henholdsvis 21,6 pct. til 17,6 kr. per aktie og 11,2 pct. til 8 kr.
De to A. P. Møller-aktier, D/S 1912 og D/S Svendborg, skønnes at fremvise den største EPS-vækst fra 1996 til 1997. For D/S 1912 lyder forventningerne på en indtjening per aktie på 8.324,6 kr., hvilket er knap 64 pct. højere end i 1996. I søsterselskabet, D/S Svendborg, venter analytikerne gennemsnitlig en EPS på 11.780,5 kr., svarende til en vækst på 56 pct. i forhold til 1996.
Aflysningen af fusionen mellem Carlsberg-selskabet, Carlsberg-Tetley, og Bass har ikke fået analytikerne til at nedjustere deres forventninger til Carlsberg. Tværtimod er indtjeningen per aktie for regnskabsåret 1996/97 blevet opjusteret lidt. Nu venter analytikerne en indtjening per aktie på 18,1 kr. per aktie mod 17,7 kr. i forrige måned. Forventningen til næste regnskabsår er uændret.
Sammenligningstallene for 1996 er taget fra Dansk Aktie Analyse. Der kan forekomme forskelle i de enkelte aktieanalytikeres måder at beregne indtjeningen per aktie.
- Jørn Nurkka (+45) 33 96 96 55.
(c) Reuters Limited 1997.
