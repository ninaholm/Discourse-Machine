ELI LILLY NI MÅNEDER-SALG AF PROZAC STEG 13 PCT.

INDIANAPOLIS, 22 oktober (Reuter) - Novo Nordisks store konkurrent på medicinalområdet, amerikanske Eli Lilly, fik i de første ni måneder af 1996 en fremgang i salget af &quot;lykkepillen&quot; Prozac på knap 13 pct. til 1,75 mia. USD, fremgår det tirsdag af Eli Lillys regnskab over årets første ni måneder.
Ifølge Eli Lilly steg salget af Prozac på trods af fortsat konkurrence fra beslægtede produkter i Canada, og en væsentlig forstærket konkurrence i Frankrig.
Novo Nordisk sælger uden for Norden sin &quot;lykkepille&quot; Seroxat/Paxil gennem den anglo-amerikanske medicinalkoncern SmithKline Beechman, mens Novo Nordisk selv står for salget i Norden.
Eli Lilly konkurrerer også med Novo Nordisk på insulinområdet. Her steg Eli Lilly&apos;s salg af insulinproduktet Humulin i perioden januar-september 1996 med knap 11 pct. til 645 mio. USD i forhold til den tilsvarende periode 1995.
Eli Lilly&apos;s samlede omsætning blev i perioden juli-september 1996 på 1,80 mia. USD mod 1,63 mia. USD i den tilsvarende periode 1995.
Indtjeningen pr. aktie steg med godt 40 pct. til 0,76 US-dollar, og dermed oversteg Eli Lilly markedets forventning om en indtjening på 0,64 USD pr. aktie. I tredje kvartal 1995 havde den amerikansk medicinalkoncern en indtjening pr. aktie på 54 cent.
(c) Reuters Limited 1996.
