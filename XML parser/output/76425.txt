DK OBLIGATIONER GODE VED EMU-TURBULENS - GOLDMAN S.

KØBENHAVN, 20 september (Reuter) - Danske obligationer kan ende med at blive meget attraktive, hvis der skulle komme turbulens i forhandlingerne om EMU, vurderer den amerikanske investeringsbank Goldman Sachs i sin seneste prognose.
- Som følge af den betydelige risikopræmie der allerede eksisterer i den lange ende af rentekurven, vil det danske obligationsmarked være et attraktivt marked ved EMU-relateret turbulens andre steder, skriver Goldman Sachs. Fredag er forskellen mellem de tyske og danske 10-årige renter ca. 0,95 pct.point.
Goldman Sachs forventer, at renteforskellen mellem den korte og den lange ende af det danske obligationsmarked vil blive mindsket.
- Vores forventninger til de korte renter er tæt på, hvad der i øjeblikket er indregnet i markedet. Men det kan diskuteres, om ikke den korte ende af markedet er sårbar over for den voksende nervøsitet i de øvrige europiske kerneøkonomier. Det, tilsammen med vores vores vurdering om, at risikopræmien på de lange obligationer er overdreven, støtter troen på, at rentekurven vil blive mindre stejl, vurderer Goldman Sachs.
De amerikanske økonomer forventer, at den 10-årige danske obligationsrente frem til nytår vil stige til 7,5 pct. for i 1997 at vokse yderligere 70 bp til 8,2 pct. I den korte ende af markedet ventes tre-måneders euro-renten ultimo 1996 at ligge på 3,8 pct. for at stige 1,1 pct.point i 1997 til 4,9 pct. ultimo året.
Goldman Sachs nedjusterer i sin prognose sin forventning til den danske ledighed i år og til næste år til 9,1 pct. Tidligere ventede den amerikanske investeringsbank en ledighed i år på 9,3 pct. stigende til 9,6 pct. til næste år. (/eep).
(c) Reuters Limited 1996.
