EU-valg bør ikke udsættes af grundlovssag - V-fmd.

KØBENHAVN, 14 juli (Reuter) - Den danske folkeafstemning om Amsterdam-traktaten bør ikke forsinkes af den verserende grundlovssag om Danmarks EU-medlemsskab. Det skriver Venstres formand, Uffe Ellemann-Jensen, mandag i sit elektroniske ugebrev.
- Regeringen bør ikke lade sig forsinke af den sag, der er rejst mod statsministeren for grundlovsbrud i forbindelse med Danmarks medlemskab af EU. Sagen er rejst af en gruppe EU-modstandere, som netop har tabt med et brag ved Landsretten, skriver Uffe Elleman-Jensen.
Venstre-formanden erklærer sig dermed uenig med regeringspartiet, Det radikale Venstre, der har fastholdt, at en EU-afstemning ikke bør gennemføres, før grundlovssagen er afsluttet ved Højesteret.
Sagsøgerne ventes at appelere sagen til Højesteret kort før udløbet af den frist på otte uger uger, der gælder fra afsigelsen af Landsretsdommen, som faldt den 27. juni. Fristen udløber den 22. august.
Uffe Ellemann-Jensen venter, at sagsøgerne vil trække sagen i langdrag.
- De vil sikkert gentage alle de juridiske krumspring, Landsretten blev belastet med, i yderligere forsøg på at vinde tid. For jo længere tid der går, desto mere skader det EU, som er det egentlige mål for deres kamp, lyder det fra Venstre-formanden.
- Stig Ørskov Pedersen (+45) 33 96 96 59.
(c) Reuters Limited 1997.
