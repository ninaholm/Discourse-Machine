Mols-Linien konkurrent øger med 37 pct jan/maj.

KØBENHAVN, 30 maj (Reuter) - Cat-Link har i perioden fra januar til maj i 1997 haft en vækst i antallet af overførte personbiler på 37 pct. i forhold til samme periode sidste år. Det fremgår af en meddelelse fra rederiet, der besejler ruten Århus-Kalundborg med tre hurtigfærger, og dermed er Mols-Liniens største konkurrent på Kattegattrafikken.
I samme periode er antallet af overførte passagerer steget med 48 pct. i forhold til samme periode året før.
Cat-Link venter i 1997 at overføre 600.000 personbiler og ca. 1,5 mio. passagerer mod 408.410 personbiler og 1.141.020 passagerer i 1996. Til sammenligning overførte Mols-Linien i 1996 i alt 684.422 personbiler og 2,2 mio. passagerer.
Cat-Link sætter fredag samtidig priserne ned med 30 pct. på en række overgange for privatbilister.
- Stig Ørskov Pedersen (+45) 33 96 96 59.
(c) Reuters Limited 1997.
