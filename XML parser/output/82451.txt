Nyt Maersk produktionsskib på plads - Lloyd&apos;s.

KØBENHAVN, 9 april (Reuter) - Det nye olieproduktionsskib North Sea Producer, der ejes halvt af Maersk UK, er nu på plads 250 km. nord for skotske Aberdeen i den britiske del af Nordsøen, skriver Lloyd&apos;s List.
North Sea Producer, der er en slags mobil olieboreplatform, er ombygget af det tidligere produkttankskib Dagmar Mærsk på det britiske værft SLP Engineerings&apos;s Teeside. Skibet er ejet af North Sea Production Company, der er et joint-venture af SLP og Maersk UK.
Ifølge Lloyd&apos;s List har ombygningen af Dagmar Mærsk været det største projekt nogensinde på SLP-værftet. Der er brugt ni måneder på projektet, som har involveret to tredjedele af værftets 1.500 medarbejdere.
Første opgave for det nye produktionsskib, der ifølge Lloyd&apos;s List har kapacitet til at producere 60.000 tønder olie pr. dag, er på olieselskabet Conocos MacCulloch oliefelt.
A. P. Møller Gruppen er involveret i tre produktionsskibe, der specielt kan bruges på såkaldte marginalfelter, hvor det ellers ville være for dyrt at placere traditionelle boreplatforme.
- Stig Ørskov Pedersen (+45) 33 96 96 59.
(c) Reuters Limited 1997.
