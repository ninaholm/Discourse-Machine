EU-svar hindrer fald i telepriser - Telia.

KØBENHAVN, 22 april (Reuter) - Det svenske teleselskab Telia i Danmark er ikke glad for, at det danske telemarked skal ses som et samlet marked, som EU-Kommissionen har meddelt. Det forhindrer nemlig, at priserne falder så hurtigt som, hvis sondringen mellem et fastnet-og mobilmarked var gældende. Det siger direktør i Telia Danmark Claus Jacobsen til Reuters Finans tirsdag.
- Vi er ikke glade for, at man har taget den beslutning. Vi så gerne, at man kunne presse nogle vilkår igennem, som gjorde nye operatører i stand til at komme med konkurrencedygtige udbud, siger Claus Jacobsen.
Han pointerer, at det kun er i det tilfælde man ringer fra mobilnet til mobilnet, at det bliver sværere at sænke priserne.
- For kunder der ringer fra fastnet til mobilnet er det ikke problemstillingen. Kun når man ringer fra mobilnet til mobilnet bliver det sværere at sætte konkurrencen i gang. Det her giver Sonofon og Tele Danmark mulighed for at holde priserne kunstigt oppe, siger Claus Jacobsen.
Inden for eget net og fra mobilnet til fastnet, vil man fortsat kunne lave særdeles fornuftige løsninger, mener Claus Jacobsen.
- Carl Johan Corneliussen (+45) 33 96 96 57.
(c) Reuters Limited 1997.
