FALCKS OPKØB I FINLAND ER STRATEGISK - KONCERNDIR.

KØBENHAVN, 12 februar (Reuter) - Falcks køb af en finsk vagt-og sikringsvirksomhed påvirker ikke koncernens resultat i år, men købet har strategisk betydning, oplyser Lars Nørby Johansen, der er koncerndirektør i Falck.
- Det er en mindre akkvisition, der ikke får mærkbar effekt på resultatdannelsen eller balancen. Men vi har alligevel valgt at oplyse det til Fondsbørsen, da det har strategisk betydning, siger Lars Nørby Johansen til Reuters Finans.
Falck oplyste onsdag, at selskabet har købt Finlands Bevaknings-och Stängnings AB - Suomen Vartioimis Ja Sulkemis OY - også kaldet SVS. Selskabet har en omsætning på godt 41 mio. kr., og har 250 ansatte.
(c) Reuters Limited 1997.
