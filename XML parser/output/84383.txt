Carlsberg noterer fremgang for mærkevarer i DK.

KØBENHAVN, 3 juni (Reuter) - Carlsberg øger markedsandelene for sine mærkevarer i Danmark. Fremgangen noteres for både øl-mærkerne, Carlsberg og Tuborg og læskedrikkene, herunder Coca-Cola, fremgår det af selskabets regnskabsmeddelelse.
Carlsberg tilføjer, at fremgangen er baseret på en forstærket markedsføring.
Det skærpede fokus på de kendte mærkevarer har tilmed medført, at Carlsbergs markedsandel inden for discountsegmentet, der varetages af Wibroe, er faldet, hvilket også er sket for salget af læskedrikke.
Det samlede ølsalg i Danmark er faldet med 0,3 pct. på årsbasis, mens salget af læskedrikke derimod er steget med 8,6 pct.
Udviklingen på de udenlandske markeder, der i sidste regnskabsår aftog 84 pct. af ølproduktionen, er ikke nærmere omtalt i Carlsbergs regnskabsmeddelelse.
Det fremgår imidlertid, at indtjeningen i det halvtejede Carlsberg-Tetley i England har været på niveau med sidste år, resultatet fra Kina-markederne er faldet, mens Malaysia og Sverige viser fremgang.
I Tyskland er indtjeningen i bedring, men er endnu utilfredsstillende. De øvrige bryggerier ligger på niveau med eller lidt under sidste år, oplyser Carlsberg.
- Søren Linding Jakobsen (+45) 33 96 96 53.
(c) Reuters Limited 1997.
