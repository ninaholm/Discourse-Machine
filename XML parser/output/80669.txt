NOVO VIL BEHOLDE ANSATTE TIL PENSIONSALDER - BLAD.

KØBENHAVN, 25 februar (Reuter) - Novo Nordisk har for nylig formuleret en seniorpolitik, der bl.a. har som mål, at medarbejderne bliver i medicinalkoncernen til de fylder 67 år. Det skriver Arbejdsministeriet i sit månedlige nyhedsbrev.
- Novo Nordisk ønsker længst muligt at beholde og nyttiggøre den erfaring og viden, som seniormedarbejdere har opsamlet gennem mange år i Novo Nordisk. Virksomheden ønsker at skabe vilkår, som gør, at medarbejdere kan og vil være aktive indtil folkepensionsalderen, hedder det i Novo Nordisks seniorpolitik.
Omkring 55 års alderen får hver eneste medarbejder hos Novo Nordisk mulighed for at drøfte og bevidst planlægge sine sidste 10-12 år på arbejdsmarkedet.
- Målet er, at medarbejderne i tide tager deres situation op, så man kan finde løsninger, der er optimale for både den enkelte og virksomheden, siger Charlotta Herminge og Merete Nielsen til nyhedsbrevet.
Arbejdsminister Jytte Andersen har kun lovord til overs for virksomhedens politik på området, og håber at initiativet vil inspirere andre virksomheder.
- Søren Linding Jakobsen (+45) 33 96 96 53.
(c) Reuters Limited 1997.
