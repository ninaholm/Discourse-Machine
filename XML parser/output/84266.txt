Novo vil fordoble enzym-salg i Kina på fem år.

KØBENHAVN, 30 maj (Reuter) - Novo Nordisk har ambitiøse planer for sine enzymaktiviteter på det kinesiske marked. Kina skal være det tredje ben i Novo Nordisk globale produktionsstrategi, og salget skal fordobles på fem år, fremgår det af koncernens nyhedsbrev, Perspektiv.
- Det er Novo Nordisks mål at fordoble salget af enzymer i Kina i løbet af de næste fem år. Fra år 2001 vil Novo Nordisk producere og sælge enzymer fra Kina til hele Asien, skriver Novo Nordisk.
Novo Nordisk begynder til næste år at producere enzymer på sin nye fabrik i Kina, der kommer til at stå den danske medicinalkoncern i mere end en mia. kr. Fabrikken er udformet, så den kan udbygges i etaper i takt med at behovet for yderligere produktionskapacitet opstår.
Arbejdet med at positionere det danske selskab på markedet er i fuld gang, og der oprettes repræsentationer og forberedes lagre over hele Kina. Målet er, at Novo Nordisk skal indtage rollen som den største udbyder af enzymer, fremgår det.
- Vi er på vej til at blive den vigtigste leverandør af vaskepulverenzymer, men det er først og fremmest tekstilbranchen og dernæst stivelsesindustrien, der dominerer ordrebøgerne, siger chefen for Novo Nordisk enzym-aktiviteter i Kina, Weiming Jiang.
Novo Nordisk solgte i 1996 enzymer for 3.745 mio. kr. Der er ikke offentliggjort tal for omsætningen i Kina.
- Søren Linding Jakobsen (+45) 33 96 96 53.
(c) Reuters Limited 1997.
