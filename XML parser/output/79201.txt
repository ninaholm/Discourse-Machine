BELGACOM SIDSTE SINGTEL-INVESTERING I EUROPA - AVIS.

SINGAPORE, 20 januar (Reuter) - Singapore Telecommunications (SingTel) vil i fremtiden koncentrere sine udenlandske investeringer i Asien og Stillehavsområdet, mens de europæiske aktieposter skal revurderes. Det betyder, at investeringen i belgiske Belgacom, hvor også Tele Danmark er medejer, bliver selskabets sidste i Europa.
Det skriver Singapore-avisen, Straits Times mandag på baggrund af et interview med Allen Lew, der er chef for Singapore Telecom International.
Singapore Telecom ejer sammen med Tele Danmark og Ameritech næsten 50 pct. af Belgacom. Aktieposten blev købt i december 1995 for 2,47 mia. US-dollars.
Lew citeredes dog for, at nye handler i Europa vil blive foretaget gennem Belgacom.
- Fra nu af vil vi fokusere alle vores oversøiske aktiviteter i Asien-Stillehavsområdet. Med undtagelse af Belgacom vil vi nok ikke bevæge os udenfor dette område, sagde Allen Lew.
Han tilføjede, at nu hvor Europa ikke længere er i Singapore Telecom&apos;s søgelys, vil de europæiske aktieposter, i rette tid, blive taget op til fornyet vurdering.
Singapore Telecom ejer 19,7 pct. i den norske mobiltelefonoperatør, Netcom GSM, ni pct. i britiske General Cable samt interesser i det svenske kabel tv, Stjarn TV. (/Reuter/slj).
(c) Reuters Limited 1997.
