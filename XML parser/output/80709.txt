STIGENDE BYGGEAKTIVITET HJALP VEJEN TRÆLAST I 96.

KØBENHAVN, 26 februar (Reuter) - Stigende byggeaktivitet i den sidste halvdel af 1996 var medvirkende årsag til, at Vejen Trælasthandel kom ud af regnskabsåret 1996 med et resultat, der var bedre end ledelsen havde regnet med.
- En stigende byggeaktivitet, specielt i den sidste del af året, har medvirket til, at såvel omsætning som indtjening af primær drift har udviklet sig bedre end forventet, skriver Vejen Trælasthandel i årsregnskabet, der blev offentliggjort onsdag. Det viste et resultat før skat på 6,6 mio. kr. mod 4,6 mio. kr. i 1995.
Omsætningen steg således 10 pct. til 182,5 mio. kr., fremgår det af regnskabet.
Ledelsen konstaterer, at der er sket en klar forbedring af resultaterne i datterselskaber og associerede virksomheder, men det lever alligevel ikke helt op til forventningerne.
- Omkostningsudviklingen i selskabet har i det forløbne år udviklet sig gunstigt og er på et tilfredstillende niveau, men debitortabet, der igen i år kan henføres til et enkelt engagement, er trods en klar bedring stadig betydelig, skriver ledelsen.
I 1997 venter ledelsen, at selskabet vil opnå et resultat før skat på ca. 6,5 mio. kr., og bestyrelsen indstiller, at der bliver udbetalt et udbytte på 15 pct.
- Ole Mikkelsen (+45) 33 96 96 54.
(c) Reuters Limited 1997.
