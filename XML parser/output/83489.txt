Frp støtter Venstre i sag om tele-mastelov.

KØBENHAVN, 9 maj (Reuter) - Fremskridtspartiet bakker op om Venstres modstand mod regeringens udkast til en mastelov, der skal sikre de nye mobiltelefonselskaber adgang til de etablerede selskabers sendemaster.
Lov-udkastet blev droppet i 11. time, inden forskningministeren fremsatte den såkaldte teleovpakke for Folketinget tidligere på ugen. Lovpakken udstikker rammerne for et liberaliseret telemarked.
Regeringen blev tvunget til at pille masteloven ud af tele-lovpakken efter modstand fra Venstre. Partiet ville ikke acceptere, at udkastet indeholdt en bestemmelse om, at en del af den eksisterende mastekapacitet kan eksproprieres for at sikre fri konkurrence.
Den forklaring afviste forskningsminister Jytte Hilden overfor Reuters Finans i onsdags.
- Ekspropriations-bestemmelsen var ikke anderledes end den, der gælder for sendemaster på andre områder, f.eks. i Trafikministeriet, sagde hun.
Men nu bakker Fremskridtspartiet op om Venstre.
- Det er uhyre vigtigt, at telemarkedet bliver liberaliseret, men det må aldrig blive en undskyldning for yderligere statsekspropriation, skriver Fremskridtspartiets tele-ordfører, Jan Køpke Christensen, i en pressemeddelelse.
Fremskridtspartiet samt Dansk Folkeparti og Enhedslisten var de eneste partier som ikke har været med til at forhandle om den telelovpakke, som regeringen fremsatte tidligere på ugen.
Derfor har partiet ikke været med til at presse regeringen til at droppe masteloven.
- Morten Bonde Pedersen (+45) 33 96 96 51.
(c) Reuters Limited 1997.
