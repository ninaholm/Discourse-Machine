UÆNDRET PROGNOSE INDIKERER BEDRE DRIFT - SMI-DIR.

KØBENHAVN, 25 februar (Reuter) - Scandinavian Mobility International (SMI) fastholder sin prognose om en overskudsgrad på 10 pct. eller mere i 1996/97, selv om medico-selskabet i sit netop aflagte halvårsregnskab forventer en stigende omsætning og et resultat af den primære drift på niveau med året før. I 1995/96 var selskabets overskudsgrad under 10 pct.
Direktør i Scandinavian Mobility, Kenneth Myrthue holder således en dør åben for en bedre drift.
- Når vi siger, at resultatet af primær drift vil ligge på niveau med året før, kan det jo godt betyde, at det bliver lidt større. Vi fastholder forventningen om en overskudsgrad på 10 pct. eller over. Og den primære drift vil blive lidt bedre end året før, siger Kenneth Myrthue til Reuters Finans.
Scandinavian Mobility fik i første halvår 1996/97 et overskud af den primære drift på 33,7 mio. kr. mod 32,4 mio. kr. i den tilsvarende periode året før. Koncernomsætningen faldt med ca. otte mio. kr. til knap 353 mio. kr. Det svarer til en overskudsgrad på 9,6 pct.
I 1995/96 havde koncernen et overskud på den primære drift på 72,1 mio. kr. og en koncernomsætning på knap 738 mio. kr. Det gav en overskudsgrad på 9,8 pct.
Omsætningen og den primære drift har i første halvår 1996/97 været negativ påvirket af udviklingen på det tyske marked for hjemmeplejesenge.
- Markedet er faldende samtidig med, at der har været et øget pres på priserne, skriver Scandinavian Mobility i regnskabet.
(c) Reuters Limited 1997.
