RESULTAT I LOKALBANKER FALDT MED KURSREGULERINGER.

KØBENHAVN, 23 august (Reuter) - Det samlede resultat i de lokale pengeinstitutter er faldet med 20 pct. i første halvår 1996, mens de største banker til gengæld har haft et resultat, der er seks pct. større end i den tilsvarende periode sidste år. Det viser en gennemgang af pengeinstitutternes halvårsregnskaber, som foreningen Lokale Pengeinstitutter har lavet.
Hvis tallene renses for posten med de noget svingende kursreguleringer, så har de lokale pengeinstitutter haft en fremgang på 12 pct., mens det tilsvarende tal for de store banker er steget hele 25 pct.
- Gennemgående er der tale om pæne resultater. Medlemmerne har således forrentet deres egenkapital med 17 pct. omregnet til årsbasis. Dette resultat er yderst tilfredsstillende - ikke mindst set i lyset af den lave inflation og en gennemsnitlig obligationsrente på ca. syv pct., siger direktøren i foreningen Lokale Pengeinstitutter, Jan Kondrup, til Reuters Finans.
Opgørelsen er lavet efter offentliggørelse af halvårsregnskaber i 76 lokale pengeinstitutter, og de er sammenlignet med regnskaberne fra de 10 største banker.
Selv om de lokale pengeinstitutter har oplevet en dårligere udvikling i resultatet end de store banker, er Jan Kondrup tilfreds.
- På en af regnskabets væsentligste poster, netto rente-og gebyrindtægterne, er det glædeligt at kunne konstatere, at de lokale pengeinstitutter har en vækst i denne post på fem pct., hvilket absolut må betegnes som tilfredsstillende set i lyset af en fortsat hård konkurrence med faldende marginaler, siger Jan Kondrup.
De store banker i undersøgelsen har haft en fald i netto rente-og gebyrindtægter på en pct.
Jan Kondrup mener, at den positive udvikling i netto rente-og gebyrindtægter udelukkende skyldes et større aktivitetsniveau i de mindre banker og sparekasser, fordi rentemarginalen er faldet i den samme periode.
- Mange lokale pengeinstitutter melder fortsat om flere kunder, især private, og der skyder fortsat flere filialer op og ansættes mere personale, siger Jan Kondrup.
Den stigende aktivitet kan også aflæses i omkostningerne, der er steget med fem pct. hos de lokale pengeinstitutter, mens de er faldet med to pct. hos de store banker.
De lokale pengeinstitutter har haft en stigning i udlån på seks pct., mens de store har haft en vækst på ni pct., men ifølge de lokale pengeinstitutter er væksten hos de store båret af udlån til såkaldte valutaudlændinge.
- Ser man alene på udlån til valutaindlændinge viser tal fra Danmarks Nationalbank, at der fra juni 1995 til juni 1996 var en vækst på 4,7 pct., og da de lokale pengeinstitutter stort set kun er orienteret mod idenlandske kunder kan de lokales udlånsvæskt på seks pct. sættes i relation hertil, siger Jan Kondrup. (/olm).
(c) Reuters Limited 1996.
