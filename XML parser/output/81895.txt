Intet balanceproblem med rette politik - Natbank.

KØBENHAVN, 20 marts (Reuter) - Den danske økonomi er så godt kørende, at en rigtigt indrettet finanspolitik for 1998 vil kunne slette de mislyde, som udviklingen i de klassiske faremomenter, inflationen og betalingsbalancen, aktuelt giver anledning til. Det sagde nationalbankdirektør Jens Thomsen på et pressemøde torsdag i anledning af bankens beretning og regnskab.
- Med den rette finanspolitik er der ingen problematik (omkring en relativt højere dansk inflation og et muligt underskud på betalingsbalancen på kort sigt, red.), sagde Jens Thomsen.
Nationalbanken konkluderer i sin årsberetning, at der er behov for en strammere finanspolitik i 1998, hvis regeringens målsætning om overskud på de offentlige finanser over et helt konjunkturforløb skal opfyldes. Desuden er det aktuelle overskud på betalingsbalancen af en så beskeden størrelse, at det hurtigt kan forsvinde, hvis ikke den indenlandske efterspørgsel dæmpes, påpeger Nationalbanken.
Nationalbankdirektør Bodil Nyboe Andersen ville på pressemødet ikke sætte tal på, hvor stor opstramningen af den økonomiske politik i 1998 skal være for at fastholde den danske økonomi på et, ifølge Nationalbanken, ret spor.
- Det vil vi ikke blande os i. Vi konstaterer bare behovet (for en strammere finanspolitik, red.), sagde hun.
Regeringen har allerede nu planer om en finanspolitisk stramning på 0,5 pct. af BNP i 1998, men Bodil Nyboe Andersen ville ikke kommentere, hvorvidt det er tilstrækkeligt.
Nationalbanken betegnede udsigterne for dansk økonomi som lyse med tegn på, at væksten i Danmark i 1997 bliver højere end i de fleste af de øvrige EU-lande, der i modsætning til Danmark håber på mere gang i hjulene.
Bodil Nyboe Andersen ville ikke kalde de gunstige udsigter for aktiviteten for et luksus-problem men dog et overkommeligt problem, hvis der bliver lagt en vis bremse på den hjemlige økonomi.
Hun slog påny fast, at Nationalbanken i sin styring af rentepolitikken ikke tager hensyn til aktiviteten i den danske økonomi. Det er finanspolitikkens bord. Rentepolitikken er udelukkende et redskab til at fastholde en stabil valutakurs i forhold til de europæiske kernevalutaer, slog hun utrætteligt fast.
De nye rentetilpasningslån, f.eks. Realkredit Danmarks FlexLån, gør aktivitetsudviklingen mere følsom over for ændringer i de korte renter. Dette vil dog ikke påvirke Nationalbankens måde at håndtere rentepolitikken på, sagde Bodil Nyboe Andersen.
- Søren Linding Jakobsen (+45) 33 96 96 53.
(c) Reuters Limited 1997.
