Regeringsmedlem bekymret over tysk ØMU-debat.

KØBENHAVN, 4 juli (Reuter) - Den nuværende tyske debat om opfyldelse af konvergenskravene som adgangsbillet til ØMU&apos;en bekymrer i stigende grad et ledende medlem i den danske regering. Det afslører centrale kilder over for Reuters Finans fredag.
- Ministeren vurderer, at ØMU-starten, planlagt til 1. januar 1999, kan blive forsinket, hvis ikke det lykkes den tyske regering at tilbagevise kritikere i den tyske forbundsdag. De mistænker regeringen for at ville give uacceptable køb på konvergenskravene og lempe ukvalificerede lande med i ØMU for at undgå en udsættelse af møntunionen, siger kilderne.
Ministerens frygt kom frem på et møde med en række folketingsmedlemmer fra flere partier. Den nuværende tyske debat blev af ministeren betegnet som &quot;ødelæggende&quot; for ØMU&apos;en.
Det var den pågældende ministers mening, at et offentligt underskud lidt større end 3,0 pct. af BNP ikke bør forhindre et EU-land fra at deltage i euro&apos;en, ligesom en gældsprocent på 122 pct.(Italiens seneste skøn på offentlig gældspct. af BNP i 1997, red.) heller ikke skal gøre det. Afgørende skulle derimod være et lands &quot;samlede situation&quot;, mener ministeren.
Det er netop den linje, som især Edmund Stoiber, Bayerns ministerpræsident og førende ØMU-skeptiker, har kritiseret forbundskansler Helmuth Kohl for at forfølge. Kritikerne fastholder de oprindelige konvergenskrav om et offentligt underskud på højst 3,0 pct. af BNP og en offentlig gæld på maksimalt 60 pct. af BNP som ufravigelige.
- Erik Matzen (+45) 33 96 96 51.
(c) Reuters Limited 1997.
