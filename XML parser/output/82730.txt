Behov for mærkbar stramning af økonomien - Nyboe.

KØBENHAVN, 17 april (Reuter) - Dansk økonomi oplever en pæn vækst, og selv om alvorlige problemer med inflation og betalingsbalance hidtil er undgået, balancerer udviklingen på en knivsæg. Situationen lægger op til en &quot;mærkbar stramning&quot; af den økonomiske politik. Det sagde Nationalbankdirektør Bodil Nyboe Andersen på Realkreditrådets årsmøde torsdag.
- Situationen lægger op til en mærkbar stramning af den økonomiske politik. Regeringen har tilkendegivet, at den planlægger en stramning af finanspolitikken for 1998 i den finanslov, der nu er under forberedelse. Det er meget væsentligt, at der bliver politisk flertal for en sådan stramning, sagde hun.
Udfordringen er nu at undgå, at den gode økonomiske udvikling ender i en overophedning af økonomien, som kan medføre øget inflation og true betalingsbalancen, anførte Bodil Nyboe Andersen.
Hun pegede på, at den danske inflation ligger over inflationen hos Danmarks vigtigste samhandelspartnere, mens overskuddet på betalingsbalancen ligger på et niveau, der er yderst beskedent, når størrelsen af udlandsgælden tages i betragtning.
Udviklingen på ejendomsmarkedet optog god plads i Nyboe Andersens tale, da priserne på fast ejendom stiger med ca. 10 pct. om året. Det er tæt på tilstandene fra forbrugsboomet i midten af 1980&apos;erne, hvor økonomerne dengang fejlagtigt vurderede, at højere huspriser ikke ville påvirke det private forbrug, pointerede hun.
- Derfor er der nu grund til at være opmærksom på denne udvikling, sagde Bodil Nyboe Andersen med henvisning til, at de danske husholdningernes formue helt er domineret af pensionsopsparing og fast ejendom.
Pensionsformuen er i modsætning til værdien af den faste ejendom et lidt diffust begreb og for mange forbundet med pensionsalderen.
- De fleste familier er overordentlig opmærksomme på værdien af deres faste ejendom, og værdistigninger må derfor antages at påvirke deres forbrugsdispositioner. Tilmed er det jo let at belåne friværdien i fast ejendom, sagde Bodil Nyboe Andersen.
De stigende huspriser sætter desuden skub i nybyggeriet, der traditionelt er et område, hvor flaskehalse og lønpres hurtigt kan forekomme, noterede Nationalbankdirektøren.
Bodil Nyboe Andersen understregede endnu en gang, at Nationalbanken ikke vil bruge pengepolitikken til at bidrage til den nødvendige stramning af den overordnede økonomiske politik. Det er fortsat kronekursen, der afgør niveauet for de korte officielle rentesatser.
- Søren Linding Jakobsen (+45) 33 96 96 53.
(c) Reuters Limited 1997.
