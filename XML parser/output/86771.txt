Debitel-kampagne på mobiltelefoni i uge 35 - chef.

KØBENHAVN, 18 august (Reuter) - Den tyskejede udbyder af mobiltelefoni, Debitel Danmark A/S, buldrer frem på det danske telefonmarked i næste uge med en stor kampagne for abonnementer på mobiltelefoni hos selskabet.
- Vi går ud med forskellige abonnementstyper. Samtidig giver vi tilskud til mobiltelefoner, når man køber et abonnement. Vi bliver nødt til at lege med på de metoder, som der er på markedet i forvejen, siger marketingschef i Debitel Lise Lotte Blom Jensen og påpeger, at GN Store Nords Sonofon og Tele Danmark allerede har haft lignende kampagner med billige mobiltelefoner, og derfor må Debitel tage samme midler i brug.
Debitel opbygger ikke sine egne netværk, som både Tele Danmark, Sonofon og det Tele France ejede Mobilix og svenske Telia gør det.
Debitel køber samtaleminutter til de andres netværk og forsøger at tjene penge på forskellen mellem det selskabet skal give for leje af de andres netværk, og den pris Debitel tager for abonnementer til de danske forbrugere. Indtil nu har selskabet aftalt at oprette 25.000 abonnementer inden et år på Tele Danmarks net.
De enkelte abonnementer bliver på både GSM 900 og det nye GSM 1800, for Debitel sælger ganske enkelt kombitelefoner, som kan benyttes på begge bølgelængder, og Tele Danmarks GSM 1800 net er taget i brug. Mobilix og Telia tager deres i brug inden udgangen af året.
Lise Lotte Blom Jensen oplyser, at Debitel kommer på markedet med forskellige abonnementspakker. Hun vil ikke sige noget om de enkelte pakkers priser, men vedgår at der bliver priser på samme niveau som Tele Danmarks fritidsabonnementer på omkring 30 øre i minuttet efter kl. 17.
Debitel ejes af den tyske industrigruppe Daimler-Benz AG og detailkæde-giganten Metro Holding i fællesskab.
- Carl Johan Corneliussen (+45) 33 96 96 58.
(c) Reuters Limited 1997.
