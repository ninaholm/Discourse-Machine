<?xml version="1.0" encoding="UTF-8"?>

<newsitem date="1997-04-02" id="root" itemid="82194" xml:lang="da">
<title></title>
<headline> OK97 som ventet, fortsat inflationsrisiko - DDB/Uni. </headline>
<byline></byline>
<dateline></dateline>
<text>
<p> KØBENHAVN, 1 april (Reuter) - Overenskomstræset for 1997 er slut, og resultatet er stort set blevet som forventet. Det gør dog ikke risikoen for øget løninflation mindre, vurderer flere bankøkonomer, som Reuters Finans har talt med. </p>
<p> - Der er stadig risiko for en accelererende lønstigningstakt, hvis ikke der lægges låg på den indenlandske økonomi. Men de indgåede overenskomster er ingen katastrofe, det fremskredne stade i konjunkturcyklen taget i betragtning, siger senioranalytiker i Unibank Markets, Klaus Dalsgaard til Reuters Finans. </p>
<p> Stigningen i de samlede lønomkostninger som følge af overenskomsterne for 1997 - i størrelsesordenen 3,5-4,0 pct. - er helt på linie med Unibanks generelle forventning. Det samme gør sig gældende for Den Danske Bank. </p>
<p> - Vi ser ingen grund til at justere vores prognose med en stigning i lønomkostningerne i 1997 på omkring 3,75 pct. Stigningen er højere end i udlandet, og det er selvfølgelig kedeligt. Men det svarer til det forventede, siger cheføkonom i Den Danske Bank, Jørgen Birger Christensen. </p>
<p> Begge økonomer gør dog opmærksom på, at overenskomst-runden udgør en stadig mindre del af løndannelsen. Lokale eller decentrale lønforhandlinger spiller en større og større rolle for den samlede lønningspose. Udfaldet heraf vil dog ikke være kendt, før året er omme. Og det er her, at risikoen for en accelererende lønspiral for alvor vil vise sig, lyder de advarende røster. </p>
<p> Selv om aktiviteten i den hjemlige økonomi fortsat må betegnes som stærk, er der dog flere beroligende træk i løndannelsen. </p>
<p> De kan ses i en stagnerende vækst i lønningerne gennem 1996, en fortsat afdæmpet aktivitet indenfor eksportindustrien og en skærpet international konkurrence. </p>
<p> De omstændigheder er med til at holde kæden på tandhjulet, selv om det til tider går stærkt. </p>
<p> - Man kan ikke udelukke regionale og sektorspecifikke lønstigninger. Men i modsætning til i midtfirserne tror vi ikke på, at de kan blive til generelle lønstigninger. Det var ellers der, kæden hoppede af i sidste opsving i firserne, siger Jørgen Birger Christensen. </p>
<p> Den Danske Banks cheføkonom pointerer, at man skal holde et meget vågent øje med lønudviklingen, især hvis beskæftigelsen indenfor industrien tager fart, samtidig med at den hjemlige efterspørgsel fastholder de robuste vækstrater. </p>
<p> I Unibank kan en sådan udvikling for alvor vække bekymring, da finansloven for 1998 bør være stram. Men selv om regeringen har viljen til at stramme den økonomiske politik, kan kommunalvalgene i efteråret 1997 og et folketingsvalg senest til september 1998 gøre det vanskeligt at omsætte vilje til realiteter. </p>
<p> - Det er langt fra sikkert, at amter og kommuner også for 1998 kommer til at bære stramningen igennem, siger Klaus Dalsgaard. </p>
<p> Jørgen Birger Christensen i Den Danske Bank vil ikke tage del i diskussionen om, hvor stram den økonomiske politik i 1998 skal være, men fremhæver, at regeringen skal holde fast i sine hidtidige intentioner om at føre en ansvarlig økonomisk politik. </p>
<p> - Det er vigtigt, at regeringen lever op til sine intentioner om at føre en finanspolitik, der hælder til den stramme side. Det har regeringen jo desværre ikke været særligt gode til, når man ser på tallene for 1996. Her har regeringen ikke opfyldt det, de på forhånd har sagt, siger Jørgen Birger Christensen. </p>
<p> Han henviser til regeringens mål om en stramning af finanspolitikken på 0,5 pct. af BNP sidste år, mens det faktisk står til en mindre lempelse. </p>
<p> - Det er bekymrende fordi vi er inde i noget, der ligner et temmelig solidt økonomisk opsving i Danmark, der stadig er for afhængig af hjemmemarkedet. Det er noget skidt, hvis man ikke kan holde en stram finanspolitik, som man på forhånd har stillet i udsigt, siger Jørgen Birger Christensen. </p>
<p> Den Danske Bank peger også på et fortsat behov for at gøre forholdene på arbejdsmarkedet mere fleksible. På den måde kan den strukturelle ledighed nedbringes yderligere. </p>
<p> Banken opererer ikke med et specifikt niveau for det ledighedsniveau, der udløser en accelererende lønspiral. Jørgen Birger Christensen tilføjer dog, at de mange ordninger, herunder overgangsydelse, har reduceret den strukturelle ledighed. </p>
<p> - Vi skal holde gang i processen på arbejdsmarkedet ved at tænke i mere fleksible baner, siger han. </p>
<p> - Søren Linding Jakobsen (+45) 33 96 96 53. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-04-02"></editdetail></code></codes>
<codes class="bip:topics:1.0">
<code code="E11">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="ECAT">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="GCAT">
<editdetail action="confirmed" attribution="Reuters BIP Coding Group" date="1997-04-02"></editdetail></code>
<code code="GJOB">
<editdetail action="confirmed" attribution="Reuters BIP Coding Group" date="1997-04-02"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-04-02"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>