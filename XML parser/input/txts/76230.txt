MIDTBANK SER ROLIGE RENTESPÆND I NÆR FREMTID.

KØBENHAVN, 10 september (Reuter) - På trods af fremlæggelsen af det franske budget og en tysk sparepakke vil der i den nærmeste fremtid formodentlig være ro omkring D-mark og rentespændene til Tyskland, vurderer Midtbanks likviditetsområde i en ugentlig markedskommentar.
- Med den usikkerhed, der omgærer budgetterne, deres forudsætninger og arbejdsmarkedets reaktioner herpå, vil D-marken næppe svækkes væsentligt i Europa, og større indsnævring af rentespændene til Tyskland forekommer urealistisk i nærmeste fremtid, skriver Midtbank.
Omvendt venter økonomerne i Midtbank heller ikke stigninger i D-marken eller udvidelse af rentespændene til Tyskland.
- Det ligger fast, at markedet tvivler på, om Frankrig når ned på et underskud på tre pct. af BNP. Ligeledes ligger det fast, at der vil blive arbejdsmarkedsuro i et vist omfang. Faren er, at markedet indbygger disse begivenheder i en sådan grad, at risikoen for francen og franske renter (samt relaterede valutaer og renter) er mindre end frygtet på nuværende tidspunkt, skriver Midbank-økonomerne.
Den lange danske rente venter Midtbank vil forholde sig stabilt, og det samme vil gøre sig gældende for de øvrige europæiske lange renter.
- De europæiske markeder og det danske obligationsmarked har været forholdsvis stabilt under de seneste ugers kursudsving på det amerikanske marked. Vi forventer denne stabilitet fastholdt i de kommende uger. De europæiske obligationsmarkeder har i vidt omfang koblet sig fra det amerikanske, og en udvikling med høj vækst, stigende inflation og renteforhøjelse i USA er i høj grad allerede indkalkuleret i kurserne, fremgår det
Midtbank anbefaler sine investorer at købe den højtforrentede konvertible realkreditobligation 9 pct. Totalkredit 2026 omkring kurs 103,50.
- Med forventning om et marked omkring niveauet vurderes 9 pct. Totalkredit 2026 at være attraktiv. Investeringen er defensiv, hvorved kursændringer anses for værende begrænsede ved renteændringer, vurderer økonomerne fra den jyske hede. (/eep).
(c) Reuters Limited 1996.
