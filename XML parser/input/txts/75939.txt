DK-INVEST FIK OVERSKUD PÅ 195,4 MIO KR I HALVÅR.

KØBENHAVN, 26 august (Reuter) - Dk-invest fik i første halvdel af 1996 et samlet regnskabsmæssigt resultat på 195,4 mio. kr. mod 1,1 mio. kr. i den tilsvarende periode året før. Resultatet er før skat i Afdeling Akkumulerende.
- Resultatet i dk-invest er præget af kursstigninger på aktiemarkederne. Morgan Stanleys Verdensindeks steg i første halvår med 12,7 pct. målt i danske kroner. Stigningerne i de aktiebaserede afdelinger er fra 8,6 pct. i Afdeling Orienten til 24,1 pct. i Afdeling Miljø målt på børskurserne og incl. udbytte, skriver dk-invests ledelse.
I andet halvår 1996 forventer investeringsforeningen en positiv udvikling især på de europæiske markeder.
- Under forudsætning af moderat vækst i USA uden inflationspres og en lempelig pengepolitik med svagt stigende vækst i Europa, forventes en positiv udvikling på især de europæiske aktiemarkeder i andet halvår 1996, vurderer dk-invest.
Den nye Afdeling Korte Obligationer, etableret i april 1996, udviklede sig ifølge dk-invest stabilt og sluttede halvåret med en kurs på 102 og en formue på 456 mio. kr.
Afdeling Danske Obligationer steg 1,4 pct. incl. et udbytte på 13 pct. for 1995.
- Obligationsmarkederne var især præget af usikkerhed om væksten og inflationen i den amerikanske økonomi, bemærker dk-invest, der forventer, at den lange europæiske rente vil udvise en stabil til svagt stigende tendens.
Foreningens samlede balance udgjorde ultimo første halvår 1996 751,3 mio. kr. mod 747,1 mio. et år tidligere.
Nedenfor følger i tabelform resultaterne i de enkelte afdelinger:.
[MORE].
