<?xml version="1.0" encoding="UTF-8"?>

<newsitem date="1997-04-04" id="root" itemid="82328" xml:lang="da">
<title></title>
<headline> Mols-Linien risikabel investering - analytikere. </headline>
<byline></byline>
<dateline></dateline>
<text>
<p> KØBENHAVN, 4 april (Reuter) - Debatten om brændstofafgifter på fly og færger gør en investering i Mols-Linien til en risikabel forretning. Aktien er dog så billig, at der er ikke er grund til at sælge den, lyder vurderingen fra to aktieanalytikere, efter at det torsdag kom frem, at Mols-Linien kan tabe 146 mio. kr. om året, hvis der indføres brændstofafgifter på fly og færger, som regeringen tidligere har foreslået. </p>
<p> - Det er en aktie med høj risiko, men der er ingen grund til at smide den. Vi har en hold-anbefaling på aktien, siger en analytiker til Reuters Finans fredag. </p>
<p> Analytikeren har tidligere på året anbefalet køb af aktien. Men kombinationen af usikkerheden om brændstofafgifterne og usikkerheden om påvirkningen fra den kommende faste Storebæltsforbindelse har ført til hold-anbefalingen. </p>
<p> - Det er jo ikke til at vide, hvad politikerne finder på at gøre, for at sikre Storebæltsbroens succes, siger analytikeren og henviser blandt andet til efterårets forlig om DSB, der indeholdt en reduktion af biltaksterne på den kommende faste Storebæltsforbindelse. </p>
<p> Den planlagte pris for at køre over Storebæltsbroen blev i forliget reduceret med 20 pct. til 200 kr. for en enkelttur, hvilket kan sammenlignes med en pris på 415 kr. for en enkelttur med Mols-Liniens hurtigfærger og 365 kr. for en enkeltbillet på en af Mols-Liniens to kombifærger. </p>
<p> Vurderingerne af Storebæltsbroens betydning for Mols-Linien er dog behæftet med så stor uvished, at det ifølge begge analytikere stort set er umuligt at vurdere konsekvenserne for Mols-Linien. </p>
<p> - Men rederiets koncept er godt. En hurtig overfart, en effektiv ekspedition ved på-og frakørsel samt en adskillelse af den tunge og den lette trafik gør Mols-Linien absolut konkurrencedygtig. Også i forhold til den faste forbindelse, siger en analytiker, der har en svag købs-anbefaling på aktien trods usikkerheden om brændstofafgifterne. </p>
<p> - Det er klart, at Mols-Liniens værdi vil falde til skrotværdien, hvis brændstofafgifterne indføres. Men det det vil jo samtidigt være åbenlyst urimeligt at påføre rederiet så dårlige konkurrencebetingelser i forhold til Storebæltsbroen. Specielt når regeringen har lovet, at der skal opretholdes en færgerute nord for Storeælt og en syd for, påpeger analytikeren. </p>
<p> Samtidig understreger han, at faren ved at købe aktier i Mols-Linien til den nuværende kurs omkring 230 er forholdsvis beskeden, da prisen er lavere end skrotværdien af selskabets aktiver. </p>
<p> - Værdien af selskabets fire færger svarer til en kurs omkring 250. Det er skrotværdien. Havneanlæggene kan til gengæld ikke medregnes, siger analytikeren. </p>
<p> Trafik-og energiforsker Per Jørgensen fra Danmarks Tekniske Universitet har for Reuters Finans beregnet, at en indførelse af de normale danske afgifter på brændstof til fly og færger vil koste Mols-Linien 146 mio. kr. i 1997, hvis trafikmængden opretholdes. </p>
<p> Den danske regering er hidtil blevet forhindret i at pålægge brændstofafgifter på fly og færger af et EU-direktiv. Efter dansk pres er EU-kommissionen nu indstillet på at tillade afgifter på indenlandsk fly-og færgetrafik. Et forslag om nye energiafgifter er dog hidtil strandet i ministerrådet på grund af britisk modstand. </p>
<p> Regeringen og Folketingets rådgivende organ i spørgsmål om energi og miljø, Energimiljørådet, mener, at den danske regering skal presse på for at få lov til at gennemføre afgifterne. </p>
<p> - Det er Energimiljørådets opfattelse, at trafik med hurtigfærger bør begrænses mest muligt, og at regeringen bør sikre, at der ikke indsættes nye hurtigfærger. Danmark bør satse hårdt på ændring af EU&apos;s regler, så det er muligt at pålægge færger og fly brændstofafgifter, idet den nuværende afgiftsfritagelse direkte modvirker realiseringen af Energi 21&apos;s målsætning, skrev Energimiljørådet den 20. marts i en pressemeddelelse og henviste til regeringens handlingsplan, der bærer navnet Energi 21. </p>
<p> Hos Bilfærgernes Rederiforening har direktør Morten Pontoppidan tidligere kaldt en indførelse af afgifterne en dødsdom over dansk færgefart. </p>
<p> - Fremsættes forslaget, svarer det til at lukke færgefart i danske farvande, sagde Morten Pontoppidan til Reuters Finans i marts. </p>
<p> Mols-Liniens ledelse har ingen kommentar til beregningerne, siger selskabets økonomidirektør, Preben Wolff til Reuters Finans. </p>
<p> - Vi har selvfølgelig foretaget vores egne beregninger og er ved at kigge på sagen. Men vi har ingen kommentarer, siger han. </p>
<p> - Stig Ørskov Pedersen (+45) 33 96 96 59. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-04-04"></editdetail></code></codes>
<codes class="bip:topics:1.0">
<code code="MOLDEN">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="I74">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="ITSP">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="C13">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="C15">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="C151">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="C152">
<editdetail action="confirmed" attribution="Reuters BIP Coding Group" date="1997-04-04"></editdetail></code>
<code code="CCAT">
<editdetail action="confirmed" attribution="Reuters BIP Coding Group" date="1997-04-04"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-04-04"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>