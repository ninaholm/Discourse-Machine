Vinden piskede mod hans ansigt i de hårde, kolde stød, som han huskede fra sejlturen til Gallinea. Det gjorde ikke tingene bedre - flyveturen i kavalerernes opfindervens dragevinger havde vendt op og ned på hans mave, og vinden nu truede med at gentage ubehaget fra tidligere. Tak Devra, at han ikke havde mere indhold tilbage i maven på nuværende tidspunkt.
Han prøvede, ganske forsigtigt, at gentage sumppapegøjens kald. Hans og Asmaas signal fra dengang de var sammen om at bryde ind på gamle villaer, dengang de kunne finde på at luske sig ind på en privat kunstudstilling og bruge hele natten på bare at nyde kunsten og sidde i de bløde møbler og tale sammen.
Der var stadig intet svar. Hun havde svaret i går, da de undersøgte området. En knude i maven blandede sig med det generelle, vindomsuste ubehag. Jean-Remy havde sikkert hørt dem planlægge flugten. Han havde sikkert flyttet hende. Men det her var stadig deres bedste bud. Han trak i rebet, og Lucille og Franko sænkede ham længere ned.
Han var kun et par meter over vinduet, før han bemærkede lyset. Det var ganske svagt, men i modsætning til de andre vinduer flød der et blegt lys ud fra Asmaas fængselsvindue. Var det Jean-Remy, der ventede? Dominique lod sig fire lidt længere ned og standsede, så han lige akkurat kunne titte ind.
Det var ikke Jean-Remy.
Stanken nåede helt ud til vinduet, før den opløstes i vinden. Det var brændevin og sved og frygt, og en hæs stemme fulgte med ud.
"Nu holder du din kæft, din lille ørkentæve," raspede manden. Han var fed, med store svedpletter i armhulen og på ryggen og med en nedadhængende moustache. Han var en stor mand, mindst dobbelt så stor som Asmaa, der var presset ind i hjørnet, én af de store gorillahænder omkring hendes hals, der allerede var gul og blå af gamle slag. Hendes hår var kort, og hendes ene øje skjult bag hævelse og blod, men hendes blik flakkede ganske kort - mødte det Dominiques, vidste hun at han var der - og han ville kunne genkende hende hvorsomhelst.
Manden knurrede: "Nu gør du fandeme, hvad du får besked på, eller jeg sørger for, at du aldrig kommer ud af den her celle igen." Hans stemme faldt en oktav, og vinden overdøvede resten af ordene.
Der var et valg her. Den mest rationelle mulighed: Vent, indtil han var færdig, så de ikke behøvede tage risikoen at alarmere vagterne? Så de kunne snige sig væk i ro og fred? Der havde været mange svære valg i Dominiques liv de seneste par uger, mange forskellige muligheder for at gøre den rigtige, rationelle ting, det bedste for riget, for hans nye venner.
Asmaas sikkerhed havde vundet hver eneste gang.
Han gjorde tegn om at blive firet længere ned. Vinden susede og skjulte den boblende syre, som hurtigt åd sig igennem vinduets tremmer. Manden så ingenting. Han var vendt mod Asmaa, hans grove hænder mod hendes krop - én af hans hænder var omviklet af bandager, og Dominique følte et strejf af stolthed over Asmaas kampånd. Så var tremmerne væk, og uden en lyd landede Dominique i vindueskarmen. Brændevinen stak i næsen, manden brummede mod Asmaas hals, og i et sekund gled hendes blik forbi Dominique. Deres øjne mødtes - hendes øjne var blevet større, eller også var hendes ansigt blevet tyndere, og et glimt af frygt flakkede forbi dem. Det gik op for Dominique, at han allerede havde trukket begge sine våben.
Hans hals formede ordene, "Slip hende", men de fandt ikke vej til hans læber. Hans mund var fortrukket i en snerren, og hans arme var fyldt med en mørk varme.
"Slip hende," hviskede han, men det kom ikke ud som andet end en gutteral knurren.
Manden vendte sig om. "Hvad sata-"
Asmaa dykkede under mandens arme, hurtig som en pil, men hendes ene ben knækkede sammen under hende, og hun tumlede til gulvet. De hænder, der tog af for faldet var flossede, og hendes håndled var dækket af væskende sår. Cellen lugtede af pis, og vagtens fedladne ansigt var lige dele overraskelse og ondskab, og hans ene hånd var plettet af Asmaas blod.
Dominique var sikker på, at Asmaa sagde hans navn; at vagten prøvede at reagere, men Dominique var allerede derhenne. Han var allerede vant til dette, og hans venstre hånd huggede ud. Kniven fandt mandens arm, tvang ham tilbage, trak et spor af blod med sig, og vagten åbnede munden for at råbe på hjælp, men Dominiques kårde huggede sig igennem hans kæbe, hans tunge, hans hoved og der kom ikke andet end en gurglen, før manden faldt livløs til jorden.
Dominique trak sin kårde til sig, men hans blik fulgte ikke trop. Manden skælvede i dødskramper, hans kæbe bevægede sig uden ord, og blodet flød ud i et mørkt tæppe. Nogen sagde noget, som han ikke kunne høre i den brusen, der dominerede hans hørelse. Flere ord. Så en hånd på hans skulder. Han tog en indånding og opdagede, at han havde holdt vejret. Igen kunne han mærke sit ansigt fortrække sig. "Slip hende," snerrede han, og denne gang kom ordene ud.
"Dominique!" Knoklede hænder drejede ham rundt, og pludselig så han direkte ind i Asmaas ansigt. Hun stirrede på ham med mere frygt, end hun havde udvist over for vagten, studerede hans ansigt, kunne hun overhovedet genkende ham? En tør, kvækkende lyd undslap ham, og han stak den blodige kårde tilbage i bæltet - måtte man det? hvordan får man overhovedet blod ud af læder? det måtte Lucille vise ham - og trak huen af.
"Asmaa," kvækkede han og tog hendes ansigt i sine hænder. Hun var ikke længere højere end ham, og de stirrede direkte ind i hinandens øjne. "Er du okay?" Han trak hende nærmere, kyssede hendes pande, hendes kinder, hun var kold og tynd, og hendes knogler var tydelige under de lasede tøjrester, hun var iklædt. Hans egen stemme sad fast i halsen og kom kun ud i pinefulde kvæk. "Ved Devra, hvad har de gjort ved dig?"
Hun lagde tøvende en hånd mod hans skulder. "Dom?" mumlede hun.
"Det er mig." Han lagde armene om hende, knugede hende ind til sig, men hun var stiv som et bræt, og hendes arme rørte sig ikke. "Undskyld, gør det ondt? Er du okay?" Han lænede sig tilbage igen.
"Dom," sagde hun, og der var noget galt med hendes stemme. "Vi skal ud herfra. Nu."
"Ja. Ja, selvfølgelig." Han viklede sine arme fri af hendes laser og gav hende et smil, som forhåbentlig var mere beroligende, end det føltes. "Der ligger et reb ved vinduet. Vi kan bruge det til at klatre ned."
Mere behøvede han ikke sige, før hun var henne ved vinduet og i færd med at vikle rebet om den ene, tilbageværende tremme. Hun arbejdede hurtigt og intenst og så knap nok ud til at registrere sårene. Hvor meget var hun blevet vant til smerte?
Dominique reagerede selv ved at smide et par dråber syre i celledørens låsemekanisme, så resten af vagterne ikke kunne komme så hurtigt derind. Det var lige akkurat tids nok, for i næste sekund lød en stemme derudefra: "Renard! Er alt okay derinde?"
Dominique rømmede sig og trak sin stemme ned bagerst i halsen for at efterligne den hæse drøven, som vagten havde brugt: "Ja, ja," brummede han, men ordene snublede over klumpen i hans hals, den kolde frygt i hans mave, "jeg skal bare have nok ud af det, jo."
Der blev stille derude, og Asmaa sendte ham et blik, der var lige dele vrede og medlidenhed. Okay så. Tid til at arbejde hurtigt. Nogen ruskede i dørhåndtaget, og Dominique sprang hen til vinduet.
"Skynd dig ned," gispede han. "Der er en vogn dernede, bare klatr!"
Hun vendte ansigtet mod ham. "Jeg kan ikke," sagde hun.
"Jo, du kan, vi gjorde det hele tiden, kom nu."
"Dom." Hun holdt hænderne op foran sit ansigt, og ærmerne gled ned og afslørede dybe, betændte sår efter lænker, der havde gravet sig ind i hendes hud. Under sårene var armene ikke meget tykkere end knoglerne, de bestod af. "Jeg kan ikke."
"Okay. Okay." Hans hjerte hamrede så hurtigt, stoppede et sekund da nogen hamrede mod døren derude. "Kan du holde fast i mig?"
Hun trak på skuldrene.
"Kom nu, Asmaa."
"Jeg ved det ikke, Dom," sagde hun.
Han kiggede på døren. Der var en kloak derude, hvis man kunne komme igennem et par døre, hvorefter man kunne forsvinde. Men Asmaas sår var allerede betændte, og vagterne råbte på forstærkninger derude. Vinduet var den eneste mulighed. Han kunne binde rebet om Asmaa og fire hende ned, men der var ikke tid. "Okay," sagde han. Hurtigt løsnede han sit bælte og slyngede det om livet på dem begge, bandt dem sammen. "Hold fast i mig, okay?"
"Dom, du kan ikke -"
Der lød et brag, og splinter fløj mod Dominiques ansigt, da døren blev brudt ind, og tre vagter væltede frem.
"HOLD FAST!" snapppede han og svingede sig ud gennem vinduet. En vagt slog ud, metal glimtede i Dominiques synsfelt, og han lod sig falde bagover. Asmaas arme var slynget om hans hals, hendes ansigt begravet i hans skulder. Hun mumlede noget, der lød som en bøn, og så var de ude af vinduet. I et sekund var der kun vinden, Asmaas krop trykket ind mod hans, hans egne hænder der famlede blindt, og så mærkede han det ru reb. Slyngede arme og ben og hænder omkring den tynde overflade, hans fingre alt for svage, lukkede tæt om rebet, der skred i hans hænder, flåede læderet af hans handsker, skreg af samtlige nerver i hans håndflade. Og så hang de pludselig stille. Doms hænder sad krampagtigt om rebet, og hans arme skreg af anstrengelse, af at skulle bære sig selv og et andet menneske. Vinden slog i ham, og han hvilede panden mod den kolde mur, prøvede at tvinge luft ned i sine lunger, der havde snøret sig sammen. Han var helt sikker på, at hvis han åbnede munden, ville han skrige.
"Dom!" snappede Asmaa. Det var nok. Han så op og bemærkede en vagt, der hang ud af vinduet. Metal slog mod metal, da nogen prøvede at hugge rebet over.
"Hæng fast," kvækkede han og fik ordentligt fodfæste mod muren, før han hurtigt krabbede nedad. Hans hænder efterlod blod på rebet, men adrenalinen piskede mod hans kranie, og Asmaas fingre borede sig ind i kødet på hans ryg, og intet gjorde ondt længere.
En meter over gadeplan var der pludselig intet, der holdt fast i rebet øverst oppe. Dominique nåede lige akkurat at stoppe et rullefald, og de landede i stedet på fødderne. Et gisp undslap Asmaa.
"Okay," gispede Dominique og knappede bæltet op. Han besværede sig ikke med at lukke det igen, men greb bælte og våben i den ene hånd og Asmaas arm i den anden. Vognen stod, hvor kavalererne havde lovet det, og føreren sendte dem et irriteret blik, mens de kom løbende. Dominique kastede et blik tilbage over skulderen og så to dragevinger sejle ned fra taget. Lucille og Franko. Godt, så var de også på vej i sikkerhed. Hvis de kunne lande hurtigt, ville de stadig kunne nå væk i vognen sammen.
"DOM!" Asmaa greb ham og trak ham nedad. Retroaktivt registrerede han, at Franko havde kastet noget mod vinduet, men det var Asmaa, der opfattede tingens kurs. Der var først et let *klink*, da granaten ramte vognens tag. Så et øredøvende brag, da vognens side og ene hjul blev omdannet til pindebrænde.
Dominique greb fat i Asmaas arm og stirrede fra fængslet til vognen. Føreren havde søgt ly på den anden side af vognen og var nu i færd med at spænde hestene fri. Franko og Lucille blev kastet rundt af vinden deroppe, og Asmaa skælvede i hans arme.
"Vi skal væk herfra," sagde føreren. Han stirrede direkte på dem med følelsesløse øjne - eksplosionen var ikke mere end et mindre irritationsmoment for ham. "Én af hestene er min."
Dominique blinkede. Asmaas muskler spændtes under Dominiques hånd, og han knugede lidt hårdere om hende. Ingen grund til at gå i krig med føreren lige nu. Spørgsmålet var bare: Skulle han sende Asmaa med på hesten med det samme? Hun kunne være der, hun vejede ikke så meget, men - Dominique kendte ikke kavalerernes veninde. Han kendte slet ikke denne fører. Og Jean-Remy havde fingre alle vegne.
Asmaas sikkerhed ville altid vinde over alle andre hensyn, men ville Asmaa være sikrere med Dominique eller på en hurtig hest på vej væk fra fængslet?
Kuglen fra en musket smældede mod brostenene ved deres fødder, og de to teenagere hoppede.
"Okay," nikkede Dominique hurtigt og greb Asmaa om begge skuldre: "Vi løber, okay? Ligesom vi plejede. Vi forsvinder i gaderne!"
Asmaa kastede et langt blik mod den tilbageværende hest, men Lucille og Franko var stadig luftbårne. Og i tunge rustninger. De ville få brug for en hest, når de landede. De ville få brug for to heste, men Dominique kunne ikke trylle.
"Okay? Løb," sagde han i stedet og greb Asmaas hånd. De to teenagere forsvandt ned ad den nærmeste gade, mens musketterne gjaldede bag dem. Dominique kunne høre en hests hove klapre mod brostene - så metalstøvler, der landede med et hårdt rabalder - før han og Asmaa drejede om et hjørne, og de hverken kunne se eller høre fængslet længere.
Asmaa snublede over sten og kanter, og hendes vejrtrækning kom i små, pinefulde stik, men hun fulgte med uden at beklage sig.